24  ብእኩያት ኣይትቕናእ፣ምሳታቶም ክትሓብር እውን ሃንቀው ኣይትበል።+ 
 2  ልቦምሲ ዓመጻ ይሓስብ፡ከናፍሮም ድማ ሽግር ይዛረብ። 
 3  ቤት* ብጥበብ ትህነጽ፣+ብምስትውዓል ከኣ ትጸንዕ። 
 4  ክፍልታታ ብፍልጠት፡ብዅሉ ዓይነት ክቡርን ባህ ዜብልን መዛግብቲ ይመልእ።+ 
 5  ጥበበኛ ሰብ ሓያል እዩ፣+ሰብ ድማ ብፍልጠት ሓይሉ ይውስኽ። 
 6  ብጥበባዊ መምርሒ ተዋጋእ፣+ብብዙሓት ኣማኸርቲ ኸኣ ዓወት* ይርከብ።+ 
 7  ዓሻ ንናይ ሓቂ ጥበብ ኪረኽባ ኣይክእልን፣+ኣብ ኣፍ ደገ ኸተማ ዚብሎ የብሉን። 
 8  እከይ ዚሓስብ፡ጐይታ ተንኰል ይብሃል።+ 
 9  ብዕሽነት ዚምሃዝ ተንኰል፡* ሓጢኣት እዩ፣መላገጺ ድማ ብሰብ ፍንፉን እዩ።+ 
10  ብመዓልቲ ጭንቂ ተስፋ እንተ ቘሪጽካ፡ሓይልኻ ቝሩብ ይኸውን። 
11  ነቶም ናብ ሞት ዚውሰዱ ኣናግፎም፣ነቶም ሰንከልከል እናበሉ ናብ ማሕረዲ ዚኸዱ ኸኣ ኣይትሕደጎም።+ 
12  “ብዛዕባ እዚ ግና ኣይፈለጥናን” እንተ ኢልካ፡እቲ ልቢ* ዚምርምርሲ ኣየስተውዕሎንዶ፧+ እወ፡ እቲ ዚቋመተካ* ኺፈልጥ፡ንነፍሲ ወከፍ ሰብ እውን ከከም ተግባሩ ኺፈድዮ እዩ።+ 
13  ወደየ፡ ጽቡቕ እዩ እሞ፡ መዓር ብላዕ፣ኣብ ጎጎኡ ዘሎ መዓር መቐረቱ ጥዑም እዩ። 
14  ከምኡ ድማ፡ ጥበብ ንዓኻ ጽቡቕ* ምዃኑ ፍለጥ።+ እንተ ረኺብካያስ፡ ብሩህ መጻኢ ኺህልወካ እዩ፣ተስፋኻ እውን ኣይኪቝረጽን እዩ።+ 
15  ኣብ ጥቓ ቤት ጻድቕ ብኽፍኣት ኣይተድቢ፣ነታ መዕረፊቱ ኣይተጥፍኣያ። 
16  ጻድቕሲ ሸውዓተ ሳዕ ይወድቕ እሞ መሊሱ ይትንስእ፣+እኩያት ግና ብመዓት ይዕንቀፉ።+ 
17  ጸላኢኻ ምስ ዚወድቕ፡ ባህ ኣይበልካ፣ምስ ዚዕንቀፍ ከኣ፡ ልብኻ ኣይተሓጐስ።+ 
18  እንተ ዘይኰነስ፡ የሆዋ ነዚ ርእዩ ኺጕሂ፡ካብኡ* ድማ ቍጥዓኡ ኺመልስ እዩ።+ 
19  ብገበርቲ ኽፉእ ኣይትሕረቕ፣*ብእኩያት ኣይትቕናእ። 
20  ንኽፉእሲ ብሩህ መጻኢ የብሉን፣+መብራህቲ እኩያት ድማ ይጠፍእ እዩ።+ 
21  ወደየ፡ ንየሆዋን ንንጉስን ፍርሃዮም።+ ምስ ዓለውቲ* ኸኣ ኣይትሕበር፣+
22  መዓቶምሲ ብሃንደበት ይልዓል እዩ።+ ክልቲኦም* ኣብ ልዕሊ እቲኣቶም ዜምጽእዎ ጥፍኣት መን ይፈልጥ፧+ 
23  እዚ ቓላት እዚ ናይ ጥበበኛታት እዩ፦ ኣብ ፍርዲ ኣድልዎ ምግባር ጽቡቕ ኣይኰነን።+ 
24  እቲ ንእኩይ፡ “ጻድቕ ኢኻ” ዚብሎ፡+ብህዝብታት ኪርገም፡ ብኣህዛብ እውን ኪዅነን እዩ። 
25  እቶም ዚገንሕዎ ግና ጽቡቕ ኪረኽቡ እዮም፣+ኣብ ልዕሊኦም ጽቡቕ በረኸት ኪወርድ እዩ።+ 
26  ብቕንዕና ዚምልስ፡ ከናፍሩ ይስዓም።*+ 
27  ናይ ወጻኢ ዕዮኻ ኣሰናዱ፡ ኣብ ግራት ከኣ ኵሉ ኣዳሉ፣ድሕሪኡ፡ ቤትካ* ህነጽ። 
28  ብዘይ ምኽንያት ኣንጻር ብጻይካ ኣይትመስክር።+ ብኸናፍርካ ድማ ኣይተታልል።+ 
29  “ከምታ ዝገበረኒ ኽገብሮ እየ፣ከም ግብሩ ኽፈድዮ እየ” ኣይትበል።+ 
30  ኣነ ብግራት ሃካይ፡ብኣታኽልቲ ወይኒ እቲ ልቢ ዘይብሉ ሓለፍኩ።+ 
31  ጻህያይ ውሒጥዋ ኸኣ ረኣኹ፣ምድራ ብኣምዐ ተሸፊኑ፡መንደቓ ድማ ፈሪሱ ነበረ።+ 
32  ነዚ ተዓዚበ ኣብ ልበይ ኣንበርክዎ፣ንዕኡ ርእየ ኸኣ እዚ ዚስዕብ ተመሃርኩ፦* 
33  ቍሩብ ትድቅስ፡ ቍሩብ ትኽስ ትብል፡ከተዕርፍ ኢልካ ቝሩብ ኣእዳውካ ተጣምር፣
34  ሽዑ፡ ድኽነትካ ኸም ሽፍታ፡ስእነትካ ድማ ከም ኣጽዋር እተዓጥቀ ሰብኣይ ይመጸካ።+
