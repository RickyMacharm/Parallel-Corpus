23  የሆዋ ንእስራኤል ካብቶም ኣብ ዙርያኦም ዚነብሩ ዅሎም ጸላእቶም ምስ ኣዕረፎም+ ድሕሪ ብዙሕ መዓልትታት፡ እያሱ እውን ኣሪጉ ብዕድመ ምስ ደፍአ፡+
2  እያሱ ንብዘለዉ እስራኤል፡+ ንዓበይቶምን ንርእስታቶምን ንፈራዶኦምን ንኣሕሉቖምን+ ጸዊዑ ኸምዚ በሎም፦ “ኣነ ኣሪገ፡ ብዕድመ ድማ ደፊአ እየ።
3  እቲ ዚዋግኣልኩም ዝነበረ የሆዋ ኣምላኽኩም እዩ እሞ፡ እቲ የሆዋ ኣምላኽኩም ንዅሎም እዞም ኣህዛብ እዚኦም ምእንታኹም ዝገበሮ፡ ንስኻትኩም ርኢኹም ኢኹም።+
4  ርኣዩ፡ ምድሪ እቶም ተሪፎም ዘለዉ ኣህዛብን+ እቶም ዘጥፋእክዎም ኵሎም ኣህዛብን፡+ ካብ ዮርዳኖስ ክሳብ እቲ ብምዕራብ* ዘሎ እቲ ዓብዪ ባሕሪ፡* ንነገዳትኩም ርስቲ ኪኸውን ብዕጫ መቒለኩም እየ።+
5  እቲ ኻብ ቅድሜኹም ዚደፍኦም ዝነበረ የሆዋ ኣምላኽኩም እዩ፣+ ካብ ቅድሜኹም ከኣ ሰጐጎም፣* ከምቲ የሆዋ ኣምላኽኩም ዘተስፈወኩም ድማ፡ ንስኻትኩም ምድሮም ተረስተኹም።+ 
6  “ንዅሉ እቲ ኣብ መጽሓፍ ሕጊ ሙሴ እተጻሕፈ ኽትሕልውዎን ክትገብርዎን፡+ ካብኡ ኸኣ ናብ የማን ኰነ ናብ ጸጋም ከይተላግሱ፡+ ኣዚኹም ትብዑ፣
7  ምስዞም ምሳኻትኩም ዘለዉ ዝተረፉ ኣህዛብ እዚኦም እውን ኣይትጸምበሩ።+ ስም ኣማልኽቶም ድማ ኣይትስመዩ፡+ ብኣታቶም ከኣ ኣይትምሓሉ፡ ኣይተገልግልዎምን ኣይትስገዱሎምን እውን።+
8  ከምዚ ኽሳዕ እዛ መዓልቲ እዚኣ ዝገበርኩምዎ ደኣ፡ ናብ የሆዋ ኣምላኽኩም ልገቡ።+
9  ክሳዕ እዛ መዓልቲ እዚኣ ሓደ እኳ ኣብ ቅድሜኹም ኪቐውም ኣይከኣለን እሞ፡+ የሆዋ ኻብ ቅድሜኹም ዓበይትን ሓያላትን ኣህዛብ ኪሰጕጕ እዩ።+
10  የሆዋ ኣምላኽኩም ከምቲ ዘተስፈወኩም+ ኪዋግኣልኩም እዩ እሞ፡+ ካባኻትኩም ሓደ ሰብኣይ ንሽሕ ኪሰጕጎም እዩ።+
11  ስለዚ፡ ንየሆዋ ኣምላኽኩም ብምፍቃር፡+ ወትሩ ተሓለዉ።*+ 
12  “ንድሕሪት ተመሊስኩም ናብዞም ካብዞም ኣህዛብ ምሳኻትኩም ዝተረፉ እንተ ለጊብኩም እሞ፡+ ምሳታቶም እንተ ተዋሲብኩምን+ እንተ ሓቢርኩምን ንሳቶም እውን እንተ ሓቢሮምኹምን ግና፡
13  የሆዋ ኣምላኽኩም ነዞም ኣህዛብ ከም ዘይሰጕጐልኩም* ብርግጽ ፍለጡ።+ ካብዛ የሆዋ ኣምላኽኩም ዝሃበኩም ጽብቕቲ ምድሪ ኽሳዕ እትጠፍኡ ድማ፡ ንዓኻትኩም መጻወድያን መፈንጠራን፡ ንጐድንኹም መግረፊ፡+ ንኣዒንትኹም ከኣ እሾዅ ኪዀኑኹም እዮም። 
14  “እንሆ ድማ፡ ኣነ ንሞት ቀሪበ ኣለኹ፣* ካብ ኵሉ እቲ የሆዋ ኣምላኽኩም እተዛረበኩም ጽቡቕ ተስፋታት፡ ሓንቲ ቓል እኳ ኸም ዘይወደቐት፡ ብዅሉ ልብኹምን ብዅሉ ነፍስኹምን* ኣጸቢቕኩም ትፈልጡ ኢኹም። ኵሉ ተፈጺሙልኩም እዩ። ካብኡ ሓንቲ ቓል እኳ ኣይወደቐትን።+
15  ግናኸ፡ ከምቲ ዅሉ እቲ የሆዋ ኣምላኽኩም እተዛረበኩም ጽቡቕ ተስፋታት ዝመጸኩም፡+ ከምኡ ድማ የሆዋ ዅሉ እቲ ንሱ ዝበለኩም መዓት* ኬውርደልኩም፡ ካብዛ የሆዋ ኣምላኽኩም ዝሃበኩም ጽብቕቲ ምድሪ ኸኣ ኬጥፍኣኩም እዩ።+
16  ነቲ የሆዋ ኣምላኽኩም ክትሕልውዎ ዝኣዘዘኩም ኪዳን እንተ ጥሒስኩም፡ ኬድኩም ከኣ ንኻልኦት ኣማልኽቲ እንተ ኣገልጊልኩምን እንተ ሰጊድኩምን፡ ሽዑ ቝጥዓ የሆዋ ኣባኻትኩም ኪነድድ እዩ፡+ ካብታ ዝሃበኩም ጽብቕቲ ምድሪ ድማ ብቕልጡፍ ክትጠፍኡ ኢኹም።”+
