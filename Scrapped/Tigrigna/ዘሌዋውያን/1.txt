1  የሆዋ ድማ ንሙሴ ጸዊዑ፡ ካብ ድንኳን ምርኻብ+ ከምዚ ኢሉ ተዛረቦ፦
2  “ንእስራኤላውያን* ከምዚ ኢልካ ተዛረቦም፦ ‘ካባኻትኩም ሓደ ሰብ ንየሆዋ ኻብ እንስሳታት ዘቤት መስዋእቲ ምስ ዜቕርብ፡ መስዋእትኹም ካብ ከብቲ ወይ ካብ ጤለ በጊዕ ኣቕርቡ።+ 
3  “‘እቲ ንዚሓርር መስዋእቲ ዚኸውን መስዋእቱ ኻብ ከብቲ እንተ ዀይኑ፡ ጥዑይ ተባዕታይ የቕርብ።+ ብፍታዉ ኣብ ቅድሚ የሆዋ፡+ ኣብ ኣፍ ደገ ድንኳን ምርኻብ የቕርቦ።
4  ኢዱ ኣብ ልዕሊ ርእሲ እቲ ዚሓርር መስዋእቲ የንብሮ እሞ፡ ንምትዕራቑ ቕቡል ይኸውን። 
5  “‘እቲ ዝራብዕ ድማ ኣብ ቅድሚ የሆዋ ይተሓረድ፣ ደቂ ኣሮን እቶም ካህናት ከኣ፡+ ነቲ ደም የቕርብዎ፣ ነቲ ደም ድማ ኣብ ልዕሊ እቲ ኣብ ኣፍ ደገ ድንኳን ምርኻብ ዘሎ መሰውኢ፡ ኣብ ዙርያኡ ይንጸግዎ።+
6  እቲ ዚሓርር መስዋእቲ፡ ቈርበቱ ተጠቢሑ፡ በብብልዕቱ ይቈራረጽ።+
7  ደቂ ኣሮን እቶም ካህናት ድማ፡ ኣብ መሰውኢ፡ ሓዊ ይእጐዱ፣+ ኣብ ልዕሊ እቲ ሓዊ ኸኣ፡ ዕንጨይቲ ይጸፍጽፉ።
8  ደቂ ኣሮን እቶም ካህናት ከኣ ነቲ ብልዕትታት እቲ መስዋእቲ+ ምስ ርእስን ምስ ስብሒ ዀላሊትን፡ ኣብ ልዕሊ እቲ መሰውኢ፡ ኣብ ልዕሊ እቲ ኣብ ሓዊ ዘሎ ዕንጨይቲ ይስርዕዎ።
9  ኣምዑቱን ኣእጋሩን ግና ብማይ ይተሓጸብ፣ እቲ ኻህን ከኣ ንዅሉ፡ ኣብቲ መሰውኢ ንዚሓርር መስዋእቲ፡ ንየሆዋ ጥዑም ዝጨናኡ ብሓዊ ዚግበር መስዋእቲ ኪኸውን የሕርሮ።+ 
10  “‘እቲ ንዚሓርር መስዋእቲ ዚኸውን መስዋእቱ ኻብ ጤለ በጊዕ፡+ ካብ ገንሸላት* ወይ ካብ ኣጣል እንተ ዀይኑ፡ ጥዑይ ተባዕታይ የቕርብ።+
11  ብሸነኽ ሰሜን እቲ መሰውኢ፡ ኣብ ቅድሚ የሆዋ ይተሓረድ፣ ደቂ ኣሮን እቶም ካህናት ድማ ነቲ ደሙ ኣብ ዙርያ እቲ መሰውኢ ይንጸግዎ።+
12  ምስ ርእሱን ስብሒ ዀላሊቱን በብብልዕቱ ይቘራርጾ፣ እቲ ኻህን ከኣ ኣብ ልዕሊ እቲ ኣብ መሰውኢ፡ ኣብቲ ኣብ ሓዊ ዘሎ ዕንጨይቲ ይስርዓዮ።
13  ኣምዑቱን ኣእጋሩን ድማ ብማይ ይሕጸቦ፣ እቲ ኻህን ከኣ ንዅሉ የቕርቦ፡ ኣብቲ መሰውኢ ድማ የሕርሮ። እዚ ዚሓርር መስዋእቲ፡ ንየሆዋ ጥዑም ዝጨናኡ ብሓዊ ዚግበር መስዋእቲ እዩ። 
14  “‘እቲ ንየሆዋ ዚሓርር መስዋእቲ ዚኸውን መስዋእቱ ኻብ ኣዕዋፍ እንተ ዀይኑ፡ ካብ ባሬቶታት ወይ ካብ ጨቓዊት ርግቢ የቕርብ።+
15  እቲ ኻህን ድማ ኣብቲ መሰውኢ ኣቕሪቡ፡ ነቲ ርእሱ ቐርጢፉ፡ ኣብቲ መሰውኢ የሕርሮ፣ ደሙ ግና ኣብ ጐድኒ እቲ መሰውኢ የጽርሮ።
16  ለቘታ እኽሉ ምስ ከናቲቱ ፈልዩ፡ ኣብ ጐድኒ እቲ መሰውኢ፡ ብሸነኽ ምብራቕ፡ ናብቲ ስፍራ ሓምዅሽቲ* ይደርብዮ።+
17  ብኣኽናፉ ይጭደዶ፣ ግናኸ ኣይፈላልዮ። እቲ ኻህን ከኣ ኣብ ልዕሊ እቲ መሰውኢ፡ ኣብ ልዕሊ እቲ ኣብ ሓዊ ዘሎ ዕንጨይቲ የሕርሮ። እዚ ዚሓርር መስዋእቲ፡ ንየሆዋ ጥዑም ዝጨናኡ ብሓዊ ዚግበር መስዋእቲ እዩ።
