27  የሆዋ ድማ ንሙሴ ኸምዚ ኢሉ ተዛረቦ፦
2  “ንእስራኤላውያን ከምዚ ኢልካ ተዛረቦም፦ ‘ሰብ ንየሆዋ ገምጋም ሓደ ሰብ* ኪህቦ ፍሉይ መብጽዓ እንተ ተመባጺዑ፡+
3  ገምጋም ሓደ ኻብ 20 ኽሳዕ 60 ዓመት ዝዕድሚኡ ወዲ ተባዕታይ፡ ብሲቃል መቕደስ* 50 ሲቃል* ብሩር ይኹን።
4  ጓል ኣንስተይቲ እንተ ዀይና ኸኣ፡ ገምጋማ 30 ሲቃል ይኹን።
5  ዕድሚኦም ካብ 5 ኽሳዕ 20 ዓመት እንተ ዀይኑ ድማ፡ ገምጋም ወዲ ተባዕታይ 20 ሲቃል፡ ጓል ኣንስተይቲ ኸኣ 10 ሲቃል ይኹን።
6  ዕድሚኦም ካብ ሓደ ወርሒ ኽሳዕ ሓሙሽተ ዓመት እንተ ዀይኑ ድማ፡ ገምጋም ወዲ ተባዕታይ ሓሙሽተ ሲቃል ብሩር፡ ጓል ኣንስተይቲ ኸኣ ሰለስተ ሲቃል ብሩር ይኹን። 
7  “‘ዕድሚኦም 60 ዓመትን ልዕሊኡን እንተ ዀይኑ፡ ገምጋም ወዲ ተባዕታይ 15 ሲቃል፡ ጓል ኣንስተይቲ ድማ 10 ሲቃል ይኹን።
8  ነቲ ገምጋም ኪኸፍል ዘይክእል ድኻ እንተ ዀይኑ ግና፡+ ኣብ ቅድሚ ኻህን ደው ይበል እሞ፡ እቲ ኻህን ይገምግሞ። እቲ ኻህን ከም ዓቕሚ እቲ መብጽዓ እተመባጽዐ ይገምግሞ።+ 
9  “‘ንየሆዋ መስዋእቲ ዚኸውን እንስሳ ኬቕርብ እንተ ተመባጺዑ ኸኣ፡ እቲ ንየሆዋ ዚውሃብ ዘበለ ቕዱስ ይኸውን።
10  ንኽፉእ ብጽቡቕ፡ ንጽቡቕ ድማ ብኽፉእ ኣይተክኣዮ ወይ ኣይለውጦ። ሓደ እንስሳ ብኻልእ እንስሳ እንተ ለዊጡ ግና፡ እቲ ናይ መጀመርታን እቲ መላውጥቱን ቅዱሳት ይኹኑ።
11  ንየሆዋ መስዋእቲ ዀይኑ ዘይቀርብ ርኹስ እንስሳ+ እንተ ዀይኑ፡ ነቲ እንስሳ ኣብ ቅድሚ ኻህን ደው የብሎ።
12  ጽቡቕ ወይ ክፉእ ምዃኑ፡ እቲ ኻህን ይገምግሞ። ገምጋሙ ኸኣ ከምቲ እቲ ኻህን ዝገምገሞ ይኹን።
13  ኪብጀዎ እንተ ደልዩ ግና፡ ነቲ ገምጋም ሓምሻይ ኣፍ ወሲኹ ይሃብ።+ 
14  “‘ሰብ፡ ቤቱ ንየሆዋ ቕድስቲ ኽትከውን እንተ ቐዲስዋ፡ ጽብቕቲ ወይ ክፍእቲ ምዃና፡ እቲ ኻህን ይገምግማ። ዋጋኣ ኸምቲ እቲ ኻህን ዝገምገማ ይኹን።+
15  እቲ ንቤቱ ዝቐደሳ ኺብጀዋ እንተ ደልዩ ግና፡ ነቲ ገምጋም ሓምሻይ ኣፍ ወሲኹ ይሃብ፣ ናቱ ድማ ትኸውን። 
16  “‘ሰብ ካብ ግራት ርስቱ ገለ ንየሆዋ እንተ ቐዲሱ፡ እቲ ገምጋም ከም መጠን እቲ ኣብኣ ዚዝራእ ዘርኢ ይኹን፦ ሓደ ሖመር* ዘርኢ ስገም፡ 50 ሲቃል ብሩር ይኹን።
17  ነታ ግራቱ ኻብ ዓመት እልልታ+ ጀሚሩ እንተ ቐዲስዋ፡ እቲ ገምጋም ይቑም።
18  ንግራቱ ድሕሪ ዓመት እልልታ እንተ ቐዲስዋ ኸኣ፡ እቲ ኻህን ብመጠን እተን ክሳዕ እታ እትቕጽል ዓመት እልልታ ዝተረፋ ዓመታት ዋጋኣ ይሕሰበሉ፡ ካብቲ ገምጋም ድማ ይጕደል።+
19  እቲ ዝቐደሳ ንግራቱ ኺብጀዋ እንተ ደልዩ ግና፡ ነቲ ገምጋም ሓምሻይ ኣፍ ወሲኹ ይሃብ፣ ናቱ ኸኣ ትኸውን።
20  ነታ ግራት ኪብጀዋ እንተ ዘይደልዩ፡ እታ ግራት ድማ ንኻልእ እንተ ተሸይጣ፡ ኪብጀዋ ኣይክእልን እዩ።
21  እታ ግራት ኣብ ዓመት እልልታ ሓራ ኽትወጽእ ከላ፡ ከም እተወፈየት ግራት ንየሆዋ እተቐደሰት ትኹን። ርስቲ ኻህናት ትኹን።+ 
22  “‘ሰብ ካብ ርስቱ ዘይኰነት ዝዓደጋ ግራት+ ንየሆዋ እንተ ቐዲሱ፡
23  እቲ ኻህን ነቲ ገምጋም ዋጋ ኽሳዕ ዓመት እልልታ ይሕሰበሉ፡ በታ መዓልቲ እቲኣ ድማ ነቲ ገምጋም ይሃብ።+ ንየሆዋ እተቐደሰ እዩ።
24  ኣብ ዓመት እልልታ ኸኣ፡ እታ ግራት ናብቲ ሸያጢኣ፡ ናብ ብዓል እታ ምድሪ ትመለስ።+ 
25  “‘ኵሉ ዋጋ ብሲቃል መቕደስ ይገምገም። ሓደ ሲቃል፡ 20 ጌራ* ይኹን። 
26  “‘ግናኸ፡ በዅሪ እንስሳ፡ በዅሪ ዀይኑ ንየሆዋ ተወሊዱ እዩ እሞ፡ ሓደ እኳ ኣይቀድሶ።+ ብዕራይ ኰነ ወይ በጊዕ፡ ድሮ ናይ የሆዋ ዀይኑ እዩ።+
27  ካብ ርኹስ እንስሳ እንተ ዀይኑ እሞ፡ ብመጠን ገምጋሙ እንተ ተበጅይዎ፡ ነቲ ገምጋም ሓምሻይ ኣፍ ወሲኹ ይሃብ።+ እንተ ዘይተበጅይዎ ግና፡ ብመጠን ገምጋሙ ይሸየጥ። 
28  “‘ሰብ ካብ ንብረቱ ንየሆዋ ብዘይ ኵነት ዝወፈዮ* ዘበለ፡ ሰብ ኰነ፡ እንስሳ ዀነ፡ ወይ ግራት ርስቱ፡ ኣይሸየጥ ወይ ኣይበጆ። እተወፈየ ዘበለ ንየሆዋ ቕዱስ ቅዱሳን እዩ።+
29  ንጥፍኣት እተመጠወ ዅኑን* ሰብ ድማ፡ ብርግጽ ይቀተል ደኣ እምበር፡+ ኪብጆ ኣይከኣልን እዩ።+ 
30  “‘ዕሽር+ እታ ምድሪ ዘበለ፡ ካብ ዘርኢ ግራት ኰነ፡ ካብ ፍረ ኣእዋም፡ ናይ የሆዋ እዩ። ንየሆዋ እተቐደሰ እዩ።
31  ሰብ ገለ ኻብ ዕሽሩ ኺብጆ እንተ ደልዩ፡ ነቲ ገምጋም ሓምሻይ ኣፍ ወሲኹ ይሃብ።
32  ዕሽር ኵለን ከብትን ጤለ በጊዕን፡ ኵለን እተን ብትሕቲ በትሪ ጓሳ ዚሓልፋ ድማ፡ ዕሽር እንስሳ ንየሆዋ እተቐደሰ ይኹን።
33  ጽቡቕ ወይ ክፉእ ምዃኑ ኣይመርምር፡ ኣይለውጥ እውን። እንተ ለዊጡ ግና፡ እቲ ናይ መጀመርታን እቲ መላውጥቱን ቅዱሳት ይኹኑ።+ ኪብጀዉ ኣይክእሉን እዮም።’” 
34  እቲ የሆዋ ንእስራኤላውያን ኢሉ ኣብ ከረን ሲና ንሙሴ ዝሃቦ ትእዛዛት እዚ እዩ።+
