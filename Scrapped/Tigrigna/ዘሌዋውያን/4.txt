4  የሆዋ ድማ ንሙሴ ኸምዚ ኢሉ ተዛረቦ፦
2  “ንእስራኤላውያን ከምዚ ኢልካ ተዛረቦም፦ ‘ሓደ ሰብ* ካብ ኵሉ እቲ የሆዋ ኸይግበር ዝኣዘዞ ሓደ ብምግባር ብዘይፍላጥ እንተ ሓጢኡ፦+ 
3  “‘እቲ ቕቡእ ካህን+ እንተ ሓጢኡ+ እሞ፡ ነቲ ህዝቢ በዳሊ እንተ ገይርዎ፡ ስለቲ ዝገበሮ ሓጢኣት ንመስዋእቲ ሓጢኣት ጥዑይ ዝራብዕ ንየሆዋ የቕርበሉ።+
4  ነቲ ዝራብዕ ናብ ኣፍ ደገ ድንኳን ምርኻብ፡+ ናብ ቅድሚ የሆዋ ኣምጺኡ፡ ኢዱ ኣብ ልዕሊ ርእሲ እቲ ዝራብዕ የንብር እሞ፡ ነቲ ዝራብዕ ኣብ ቅድሚ የሆዋ ይሕረዶ።+
5  እቲ ቕቡእ ካህን+ ድማ ካብ ደም እቲ ዝራብዕ ወሲዱ፡ ናብ ድንኳን ምርኻብ የእትዎ፣
6  እቲ ኻህን ከኣ ኣጻብዑ ኣብቲ ደም ይጥማዕ፡+ ካብቲ ደም ድማ ኣብ ቅድሚ የሆዋ፡ ኣብ ቅድሚ እቲ መጋረጃ መቕደስ ሸውዓተ ሳዕ ይንጸግ።+
7  እቲ ኻህን ከኣ ካብቲ ደም ኣብ ኣቕርንቲ እቲ ኣብ ቅድሚ የሆዋ፡ ኣብ ድንኳን ምርኻብ ዘሎ መሰውኢ ጥዑም ዝጨናኡ ዕጣን ይግበር።+ ንዅሉ ዝተረፈ ደም እቲ ዝራብዕ ድማ ኣብ እግሪ እቲ ኣብ ኣፍ ደገ ድንኳን ምርኻብ ዘሎ መሰውኢ ዚሓርር መስዋእቲ የፍስሶ።+ 
8  “‘ካብቲ ዝራብዕ መስዋእቲ ሓጢኣት፡ ኵሉ ስብሒ፡ እንተላይ ነቲ ንኣምዑት ዜጐልብብ ስብሕን ነቲ ንኣምዑት ዚኸብቦ ስብሕን ይፍለ፣
9  ንኽልቲአን ኵሊትን ነቲ ኣብአን ኣብ ጥቓ ሽምጢ ዘሎ ስብሕን፡ ነቲ ኣብ ልዕሊ ጸላም ከብዲ ዘሎ ስብሒ እውን ምስተን ኰላሊት ይፍለ።+
10  ከምቲ ኻብ ብዕራይ መስዋእቲ ሕብረት ዚፍለ ይኹን።+ እቲ ኻህን ከኣ ኣብ መሰውኢ ዚሓርር መስዋእቲ የሕርሮ። 
11  “‘ግናኸ፡ ቈርበት እቲ ዝራብዕን ኵሉ ስጋኡን ምስ ርእሱን ኣእጋሩን ኣምዑቱን ፈርሱን፡+
12  ንዅሉ እቲ ኻብቲ ዝራብዕ ዝተረፈ፡ ናብታ ሓምዅሽቲ* ዚጕሓፈላ ኣብ ወሰን ሰፈር እትርከብ ጽርይቲ ቦታ ኸም ዚውሰድ ይግበሮ፣ ኣብ ልዕሊ ዕንጨይቲ ገይሩ ድማ ብሓዊ የንድዶ።+ ኣብታ ሓምዅሽቲ ዚጕሓፈላ ይንደድ። 
13  “‘ብዘሎ ኣኼባ እስራኤል ብዘይፍላጥ ብምሕጣኡ እንተ በዲሉ፡+ ግናኸ እቲ ጉባኤ ኻብ ኵሉ እቲ የሆዋ ኸይግበር ዝኣዘዞ ሓደ ምግባሩ እንተ ዘይፈሊጡ፡+
14  እቲ ሓጢኣት ከኣ እንተ ተፈሊጡ፡ እቲ ጉባኤ ንመስዋእቲ ሓጢኣት ሓደ ዝራብዕ የቕርብ፡ ናብ ቅድሚ ድንኳን ምርኻብ ከኣ የምጽኣዮ።
15  እቶም ዓበይቲ እቲ ኣኼባ ድማ፡ ኣብ ቅድሚ የሆዋ፡ ኣእዳዎም ኣብ ልዕሊ ርእሲ እቲ ዝራብዕ የንብሩ፣ እቲ ዝራብዕ ከኣ ኣብ ቅድሚ የሆዋ ይተሓረድ። 
16  “‘እቲ ቕቡእ ካህን ድማ ካብ ደም እቲ ዝራብዕ ናብ ድንኳን ምርኻብ የምጽእ።
17  እቲ ኻህን ከኣ ኣጻብዑ ኣብቲ ደም ጠሚዑ፡ ኣብ ቅድሚ የሆዋ፡ ኣብ ቅድሚ እቲ መጋረጃ+ ሸውዓተ ሳዕ ይንጸግ።
18  ካብቲ ደም ድማ ኣብ ኣቕርንቲ እቲ ኣብ ቅድሚ የሆዋ፡ ኣብ ድንኳን ምርኻብ ዘሎ መሰውኢ ይልከ፣+ ንዅሉ እቲ ዝተረፈ ደም ከኣ ኣብ እግሪ እቲ ኣብ ቅድሚ ኣፍ ደገ ድንኳን ምርኻብ ዘሎ መሰውኢ ዚሓርር መስዋእቲ የፍስሶ።+
19  ንዅሉ እቲ ስብሑ ድማ ካብኡ ፈልዩ፡ ኣብቲ መሰውኢ የሕርሮ።+
20  ነቲ ዝራብዕ ከምቲ ነቲ ኻልእ ዝራብዕ መስዋእቲ ሓጢኣት ዝገበሮ ይግበሮ። ነዚ ኸኣ ከምኡ ይግበሮ፣ እቲ ኻህን ድማ የተዓርቆም፡+ ይቕረ ኺብሃለሎም ከኣ እዩ።
21  ነቲ ዝራብዕ ድማ ናብ ወሰን እቲ ሰፈር ከም ዚውሰድ ይግበሮ እሞ፡ ከምቲ ነቲ ቐዳማይ ዝራብዕ ዘንደዶ፡ የንድዶ።+ እዚ ነቲ ጉባኤ መስዋእቲ ሓጢኣት እዩ።+ 
22  “‘ሓደ ሹም፡+ ካብ ኵሉ እቲ የሆዋ ኣምላኹ ኸይግበር ዝኣዘዞ ሓደ ብምግባሩ ብዘይፍላጥ እንተ ሓጢኡ እሞ፡ በዳሊ እንተ ዀይኑ፡
23  ወይ ትእዛዝ ብምጥሓሱ ኸም ዝሓጥአ እንተ ተፈሊጥዎ፡ ንመስዋእቱ ሓደ ጥዑይ ወጠጦ የምጽእ።
24  ኢዱ ኣብ ልዕሊ ርእሲ እቲ ወጠጦ የንብር፡ ኣብታ ኣብ ቅድሚ የሆዋ ዚሓርር መስዋእቲ ዚሕረደላ ቦታ ኸኣ ይሕረዶ።+ ንሱ መስዋእቲ ሓጢኣት እዩ።
25  እቲ ኻህን ድማ ካብቲ ደም መስዋእቲ ሓጢኣት ብኣጻብዑ ወሲዱ፡ ኣብ ልዕሊ ኣቕርንቲ+ መሰውኢ ዚሓርር መስዋእቲ ይልከ፣ ነቲ ዝተረፈ ደሙ ኸኣ ኣብ እግሪ እቲ መሰውኢ ዚሓርር መስዋእቲ የፍስሶ።+
26  ንዅሉ ስብሑ ድማ፡ ከምቲ ስብሒ መስዋእቲ ሕብረት፡ ኣብቲ መሰውኢ የሕርሮ፣+ እቲ ኻህን ከኣ ብዛዕባ እቲ ሓጢኣቱ የተዓርቆ፡ ይቕረ ኺብሃለሉ ድማ እዩ። 
27  “‘ሓደ* ኻብቲ ህዝቢ እታ ምድሪ ብዘይፍላጥ እንተ ሓጢኡ፡ ካብቲ የሆዋ ኸይግበር ዝኣዘዞ ሓደ ብምግባር ከኣ በዳሊ እንተ ዀይኑ፡+
28  ወይ እቲ ዝገበሮ ሓጢኣት እንተ ተፈሊጥዎ፡ ስለቲ ዝገበሮ ሓጢኣት ንመስዋእቱ፡ ጥዕይቲ ኣርሕዶ* የምጽእ።
29  ኢዱ ድማ ኣብ ልዕሊ ርእሲ እታ መስዋእቲ ሓጢኣት የንብር፣ ነታ መስዋእቲ ሓጢኣት ከኣ ኣብታ ቦታ እቲኣ ንዚሓርር መስዋእቲ ይሕረዳ።+
30  እቲ ኻህን ድማ ካብ ደማ ብኣጻብዑ ወሲዱ፡ ኣብ ልዕሊ ኣቕርንቲ መሰውኢ ዚሓርር መስዋእቲ ይልከ፣ ንዅሉ እቲ ዝተረፈ ደም ከኣ ኣብ እግሪ እቲ መሰውኢ የፍስሶ።+
31  ከምቲ ስብሒ ኻብ መስዋእቲ ሕብረት ዚፍለ ድማ፡+ ኵሉ እቲ ስብሓ ይፍለ፣+ እቲ ኻህን ከኣ ንየሆዋ ጥዑም ጨና ኪኸውን ኣብቲ መሰውኢ የሕርሮ፣ እቲ ኻህን ድማ የተዓርቆ፣ ይቕረ ኺብሃለሉ ኸኣ እዩ። 
32  “‘ንመስዋእቲ ሓጢኣቱ ሽበን* እንተ ኣምጺኡ ግና፡ ጥዕይቲ ሽበን የምጽእ።
33  ኢዱ ኣብ ልዕሊ ርእሲ እታ መስዋእቲ ሓጢኣት የንብር፣ ኣብታ ዚሓርር መስዋእቲ ዚሓርዱላ ቦታ ኸኣ ንመስዋእቲ ሓጢኣት ይሕረዳ።+
34  እቲ ኻህን ድማ ካብ ደም እታ መስዋእቲ ሓጢኣት ብኣጻብዑ ወሲዱ፡ ኣብ ልዕሊ ኣቕርንቲ መሰውኢ ዚሓርር መስዋእቲ ይልከ፣+ ንዅሉ እቲ ዝተረፈ ደማ ኸኣ ኣብ እግሪ እቲ መሰውኢ የፍስሶ።
35  ከምቲ ስብሒ ኻብ ገንሸል* መስዋእቲ ሕብረት ዚፍለ፡ ንዅሉ እቲ ስብሓ ይፍለ እሞ፡ እቲ ኻህን ኣብቲ መሰውኢ፡ ኣብ ልዕሊ እቲ ንየሆዋ ብሓዊ ዚግበር መስዋእቲ የሕርሮ፣+ እቲ ኻህን ድማ ብዛዕባ እቲ ዝገበሮ ሓጢኣት የተዓርቆ፡ ይቕረ ኺብሃለሉ ኸኣ እዩ።+
