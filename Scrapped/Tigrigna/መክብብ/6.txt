6  ኣብ ትሕቲ ጸሓይ ዝረኣኽዎ፡ ኣብ መንጎ ሰባት ከኣ ልሙድ ዝዀነ ኻልእ ዜሕዝን ነገር* ኣሎ፦
2  እቲ ናይ ሓቂ ኣምላኽሲ ንሰብ፡ ካብቲ ዚምነዮ ሓንቲ እኳ ኸይጐድሎ፡* ሃብትን ጥሪትን ክብርን ሃቦ፣ ግናኸ፡ ካልእ ብእኡ ዚሕጐስ እኳ እንተ ዀነ፡ እቲ ናይ ሓቂ ኣምላኽሲ ንዕኡ ብእኡ ኣየሐጕሶን። እዚ ኸኣ ከንቱነትን ከቢድ ወጽዓን እዩ።
3  ሰብ ሚእቲ ሳዕ እኳ እንተ ወለደ፡ ብዙሕ ዓመታት ድማ እንተ ነበረ፡ ዕድሚኡ ኸኣ እንተ ነውሐ፡ ናብ መቓብር ቅድሚ ምብጻሑ ግና በቲ ጽቡቕ ነገራቱ ዘይሕጐስ እንተ ዀነ፡* ካብኡስ ቍላዕ ይሓይሽ እብል ኣለኹ።+
4  እዝስ ብኸንቱ መጺኡ፡ ብጸልማት ድማ ከይዱ፡ ስሙ እውን ብጸልማት ተኸዊሉ እዩ።
5  ጸሓይ እኳ ኸቶ እንተ ዘይረኣየ፡ ዋላ ሓንቲ እውን እንተ ዘይፈለጠ፡ ካብቲ ቐዳማይሲ ንሱ ይሓይሽ።*+
6  ከይተሓጐስካ ኽልተ ሳዕ ሸሽሕ ዓመት ብህይወት ምንባርሲ እንታይ ይጠቅም፧ ኵሎም ናብ ሓደ ቦታ ደይኰኑን ዚኸዱ፧+ 
7  ኵሉ ጻዕሪ ሰብ፡ ኣፉ ንምምላእ እዩ፣+ ግናኸ፡ ሸውሃቱ ኸቶ ኣይጸግብን።*
8  ጥበበኛስ ካብ ዓሻ እንታይ ብልጫ ኣለዎ፧+ ድኻ ኸመይ ገይሩ ብህይወት ከም ዚነብር* ምፍላጡኸ እንታይ ጥቕሚ ኣለዎ፧
9  ብትምኒት ካብ ምቕብዝባዝሲ፡* ኣዒንቲ ብዝርእያኦ ምሕጓስ ይሓይሽ። እዚ እውን ከንቱነት፡ ደድሕሪ ንፋስ ምጕያይ እዩ። 
10  እቲ ዝዀነ ዘበለ፡ ድሮ ተሰምዩ እዩ፣ እንታይነት ሰብ እውን ፍሉጥ እዩ፣ ምስቲ ኻብኡ ዚሕይል ድማ ኪብኣስ* ኣይክእልን እዩ።
11  ቃላት* ምስ ዚበዝሕ፡ ከንቱነት ይበዝሕ፣ ንሰብከ እንታይ ጥቕሚ የምጽኣሉ፧
12  ንሰብሲ ኣብተን ከም ጽላሎት ዜሕልፈን ሒደት መዓልትታት እታ ኸንቱ ህይወቱ እንታይ ኪገብር ከም ዚሕሾ መን ይፈልጥ፧+ ንሰብሲ ንሱ ምስ ከደ ኣብ ትሕቲ ጸሓይ እንታይ ከም ዚኸውን መን ኪነግሮ ይኽእል፧
