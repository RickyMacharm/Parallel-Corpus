7  ካብ ጽቡቕ ዘይትስ ጽቡቕ ስም ይሓይሽ፣*+ ካብ መዓልቲ ልደት ድማ መዓልቲ ሞት ይሓይሽ።
2  እዚ መወዳእታ ዅሉ ሰብ እዩ፡ ህያዋን ከኣ ኣብ ልቦም ኬንብርዎ ኣለዎም እሞ፡ ናብ ቤት ድግስ ካብ ምኻድሲ፡ ናብ ቤት ሓዘን ምኻድ ይሓይሽ።+
3  ጓሂ ገጽሲ ንልቢ ዝሓሸ ይገብሮ እዩ እሞ፡+ ካብ ሰሓቕሲ ጭንቂ ይሓይሽ።+
4  ልቢ ጥበበኛታት ኣብ ቤት ሓዘን እዩ፣ ልቢ ዓያሹ ግና ኣብ ቤት ሓጐስ* እዩ።+ 
5  ደርፊ ዓያሹ ኻብ ምስማዕሲ፡ መግናሕቲ ጥበበኛ ምስማዕ ይሓይሽ።+
6  ከምቲ ኣብቲ ትሕቲ ቝራዕ ዚነድድ እሾዅ ጣዕጣዕ ዚብልሲ፡ ሰሓቕ ዓሻ እውን ከምኡ እዩ፣+ እዚ እውን ከንቱነት እዩ።
7  ጭቈና ግና ንጥበበኛ ኼጸልሎ ይኽእል፣ ጉቦ ድማ ልቢ የበላሹ።+ 
8  ካብ መጀመርታ ነገርሲ መወዳእታኡ ይሓይሽ። ዕቡይ ዝመንፈሱ ኻብ ምዃንሲ ዕጉስ ምዃን ይሓይሽ።+
9  ኵራ ኣብ ሕቝፊ ዓያሹ እዩ ዚሓድር እሞ፡*+ ንዅራ* ኣይትተሃወኽ።+ 
10  “ስለምንታይ እየን ካብዚኣተንሲ እተን ናይ ቀደም መዓልትታት ዚሕሻ፧” ኣይትበል፣ እዝስ ብጥበብ ኣይኰንካን እትሓትቶ ዘለኻ።+ 
11  ጥበብ ምስ ርስቲ ጽብቕቲ እያ፣ ነቶም ብርሃን መዓልቲ ዚርእዩ* ድማ፡ ጥቕሚ ኣለዋ።
12  ከመይሲ፡ ከምቲ ገንዘብ ዕቝባ ዚኸውን፡+ ጥበብ እውን ዕቝባ እያ፣+ ጥቕሚ ፍልጠት ግና እዚ እዩ፦ ጥበብ ንዋናኣ ብህይወት ተንብሮ።+ 
13  ንግብሪ እቲ ናይ ሓቂ ኣምላኽ ርኣዮ፣ ነቲ ንሱ ዘቕነኖስ መን ኬቕንዖ ይኽእል፧+
14  ብሰናይ መዓልቲ፡ ሰናይ ግበር፣+ ብመዓልቲ መከራ* ግና፡ ኣምላኽሲ ሰባት ብዛዕባ እቲ ኣብ መጻኢ ዚዀንዎ ነገር ርግጸኛታት ምእንቲ ኸይኰኑ* ኢሉ፡+ ነዝን ነትን ከም ዝገበሮ ሕሰብ።+ 
15  ኣብቲ ኸንቱ ህይወተይ፡+ ኵሉ ነገር፡ ማለት ካብቲ ብጽድቁ ዚጠፍእ ጻድቕ+ ክሳዕ እቲ ኽፉእ ክነሱ ነዊሕ ዚነብር እኩይ ርእየ እየ።+ 
16  እምብዛ ጻድቕ ኣይትኹን፣+ ንርእስኻ እውን እምብዛ ጥበበኛ ኣይትግበራ።+ ስለምንታይ ርእስኻ እተጥፍእ፧+
17  እምብዛ እኩይ ኣይትኹን፣ ዓሻ እውን ኣይትኹን።+ ስለምንታይ ቅድሚ ግዜኻ እትመውት፧+
18  ሓደ መጠንቀቕታ ኸይፈኖኻ፡ ነቲ ሓደ እንተ ሓዝካ ይሓይሽ፣+ እቲ ንኣምላኽ ዚፈርሆስ ክልቲኡ ይሰምዕ እዩ። 
19  ኣብ ከተማ ኻብ ዘለዉ ዓሰርተ ብርቱዓትሲ፡ ጥበብ ንጥበበኛ ተሐይሎ።+
20  ወትሩ ጽቡቕ ዚገብርን ከቶ ዘይሓጥእን ጻድቕሲ ኣብ ምድሪ የልቦን።+ 
21  ሰባት ዚብልዎ ዅሉ ቓል ኣብ ልብኻ ኣይተሕድር፣+ እንተ ዘይኰነስ፡ ጊልያኻ ኺረግመካ ኸሎ ኽትሰምዕ ኢኻ፣
22  ንስኻ ባዕልኻ እውን ብዙሕ ሳዕ ንኻልኦት ከም ዝረገምካ፡ ልብኻ ኣጸቢቑ ይፈልጥ እዩ።+ 
23  ነዚ ዅሉ ብጥበብ ፈተንክዎ፣ “ጥበበኛ ክኸውን እየ” ድማ በልኩ። ንሳ ግና ልዕሊ ዓቕመይ እያ።
24  እቲ ዝዀነ ነገር፡ ልዕሊ ዓቕመይን ኣዝዩ ዓሚቝን እዩ። መንከ ኺርድኦ ይኽእል፧+
25  ኣነ ድማ ጥበብን ምኽንያት ነገርን ክፈልጥን ክምርምርን ክደልን ኢለ፡ ክፍኣት ድንቍርናን ዕሽነት ጽላለን እውን ክርዳእ ኢለ ልበይ ኣቕናዕኩ።+
26  ሽዑ፡ እዚ ረኸብኩ፦ ካብ ሞትሲ እታ ኸም መርበብ ሃዳናይ ዝዀነት፡ ልባ ድማ ከምቲ ንምግፋፍ ዜገልግል መርበብ ዝዀነ፡ ኣእዳዋ ኸኣ ከም ሰንሰለት ማእሰርቲ ዝዀና ሰበይቲ ትመርር። እቲ ነቲ ናይ ሓቂ ኣምላኽ ባህ ዜብሎ ኻብኣ የምልጥ፣+ ሓጥእ ግና ብእኣ ይተሓዝ።+ 
27  እቲ ኣካቢ+ ድማ፡ “እንሆ፡ እዚ ረኺበ” በለ። “ናብ መደምደምታ ኽበጽሕሲ፡ በብሓደ መርሚረ፣
28  ነቲ ብቐጻሊ ዝደለኽዎ ግና ኣይረኸብክዎን።* ካብ ሽሕሲ ሓደ ሰብኣይ* ረኺበ፣ ኣብ መንጎኦም ግና ሓንቲ ሰበይቲ ኣይረኸብኩን።
29  እዚ ጥራይ ከኣ ረኺበ፦ እቲ ናይ ሓቂ ኣምላኽ ንሰብ ቅኑዕ ገይሩ ገበሮ፣+ ንሳቶም ግና ናይ ባዕሎም ብዙሕ ውጥናት ደለዩ።”+
