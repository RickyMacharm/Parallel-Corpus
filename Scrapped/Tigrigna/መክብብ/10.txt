10  ከምቲ ምዉት ጽንጽያ ንቕብኢ ገባር ሽቱ ዜጭንዎን ዜዕፍሮን፡ ንእሽቶ ዕሽነት ድማ ንጥበብን ንኽብርን ይዕብልሎ።+ 
2  ንጥበበኛስ ልቡ ብቕኑዕ መገዲ ይመርሖ፣* ንዓሻ ግና ልቡ ብግጉይ መገዲ ይመርሖ።*+
3  ዓሻ ብዝዀነ ይኹን መገዲ እኳ እንተ ተመላለሰ፡ ልቢ የብሉን፣+ ዓሻ ምዃኑ ድማ ንዅሉ የፍልጥ።+ 
4  ቍጥዓ* ገዛኢ ኣብ ልዕሌኻ እንተ ነዲዱ፡ ህድኣት ንዓብዪ ሓጢኣት ተህድእ እያ እሞ፡+ ቦታኻ ኣይትሕደግ።+ 
5  ኣብ ትሕቲ ጸሓይ ዝረኣኽዎ ዜጨንቕ ነገር፡ በቶም ስልጣን ዘለዎም ዚግበር ጌጋ ኣሎ፦+
6  ዕሽነት ኣብ ሓያሎ ልዑል ቦታታት ተቐሚጡ ኣሎ፣ ሃብታማት* ግና ኣብ ትሑት ቦታታት ይነብሩ። 
7  ገላዉ ብኣፍራስ፡ መሳፍንቲ ግና ከም ገላዉ ብእግሮም ኪኸዱ ኸለዉ ረኣኹ።+ 
8  ጕድጓድ ዚዅዕት፡ ኣብኣ ይወድቕ፣+ መንደቕ ዜፍርስ ከኣ፡ ተመን ይነኽሶ። 
9  ኣእማን ዚፍንቅል፡ ብእኡ ይጕዳእ፣ ዕንጨይቲ ዚፍልጽ ድማ፡ ብእኡ ኣብ ሓደጋ ይወድቕ።* 
10  ንዋት ሓጺን እንተ ጐዲሙ እሞ ንብልሑ እንተ ዘይስሒልካዮ፡ ብዙሕ ሓይሊ ኸተውጽእ ኢኻ። ጥበብ ግና ኣሳልጦ ንምርካብ ትሕግዝ። 
11  ተመን ከይተዓዘመ ኸሎ እንተ ነኸሰ፡ ክኢላ ዓዛሚ* ጥቕሚ የብሉን። 
12  ቃላት ኣፍ ጥበበኛ ሞገስ የምጽእ፣+ ንዓሻ ግና ከናፍሩ የጥፍኦ።+
13  ካብ ኣፉ ዚወጽእ ናይ መጀመርታ ቓላት፡ ዕሽነት እዩ፣+ ናይ መወዳእታ ቓላቱ ድማ፡ ዜጥፍእ ጽላለ እዩ።
14  ግናኸ፡ ዓሻ ብዙሕ ይዛረብ።+ ሰብሲ እንታይ ከም ዚኸውን ኣይፈልጥን እዩ፣ ብድሕሪኡ እንታይ ከም ዚመጽእ ደኣ መን ኪነግሮ ይኽእል፧+ 
15  ዓሻስ ናብ ከተማ ንምኻድ ከመይ ገይሩ መገዱ ኸም ዚረክብ እኳ ኣይፈልጥን እዩ እሞ፡ ጻዕሩ የድክሞ። 
16  ቈልዓ ዝንጉሳ፡ ኣንጊሆም ብብዝሒ ዚበልዑ ዝመሳፍንታ ምድሪ፡ ክንደይ ኰን መከረኛ እያ!+
17  ወዲ ልዑላን ዝንጉሳ፡ ንስኽራን ዘይኰነስ፡ ንብርታዐ ኪዀኖም ብግቡእ ግዜ ዚበልዑ ዝመሳፍንታ ምድሪ፡ ክንደይ ኰን ሕጕስቲ እያ!+ 
18  ብሰሪ ብዙሕ ትህኪት፡ ኣግማል ናሕሲ ይዘጥጥ፣ ብሰሪ ህኩያት ኣእዳው፡ ቤት ተልሕዅ።+ 
19  እንጌራ ንሰሓቕ ይግበር፣ ወይኒ ድማ ንህይወት እተሐጕስ ይገብራ፣+ ገንዘብ ከኣ ዜድሊ ዘበለ ዅሉ የማልእ።+ 
20  ዑፍ* ንድምጽኻ* ኸተመሓላልፎ፡ ኣኽናፍ ዘለዋ ፍጥርቲ ድማ ዝበልካዮ ኽትደግም ትኽእል እያ እሞ፡ ብሓሳብካ* እኳ ንንጉስ ኣይትርገሞ፣+ ኣብ መደቀሲኻ ዄንካ ድማ ንሃብታም ኣይትርገሞ።
