8  ቢልዳድ+ እቲ ሹሓዊ+ ድማ ከምዚ ኢሉ መለሰ፦ 
 2  “ክሳዕ መዓስ ኢኻ ኸምዚ ኢልካ ኽትዛረብ፧+ ቃላት ኣፍካ ብርቱዕ ንፋስ ጥራይ እዩ! 
 3  ኣምላኽዶ ፍትሒ የቕንን እዩ፧ እቲ ዅሉ ዚኽእልከ ጽድቂዶ የቕንን እዩ፧ 
 4  ደቅኻ እንተ በዲሎምዎ፡ብሰሪ በደሎም ከም ዚቕጽዑ ይገብሮም፣*
 5  ግናኸ፡ ንስኻ ንኣምላኽ እንተ ትደልዮ፡+ነቲ ዅሉ ዚኽእል ከኣ ሞገስ እንተ ትልምኖ፡
 6  ብሓቂ ድማ ንጹህን ቅኑዕን እንተ ትኸውን፡+ንሱ መቕለበልካ፡*ናብ ግቡእ ቦታኻ እውን ምመለሰካ ነይሩ። 
 7  መጀመርታኻ ንእሽቶ እኳ እንተ ዀነ፡መጻኢኻ ዓብዪ ምዀነ።+ 
 8  በጃኻ፡ ነቶም ዝቐደሙ ወለዶ ሕተቶም፣ነቲ ኣቦታቶም ዝረኸብዎ ኸኣ ኣቕልበሉ።+ 
 9  ንሕናስ ትማሊ እተወለድናን ገለ ዘይንፈልጥን ኢና፣ኣብ ምድርስ መዓልትታትና ጽላሎት እየን። 
10  ንሳቶም ግና ኪምህሩኻንዚፈልጥዎ ኺነግሩኻን ደይኰኑን፧* 
11  ጳጲሮስዶ ረግረግ ኣብ ዘይብሉ ይዓቢ እዩ፧ ሻምብቆኸ ብዘይ ማይዶ ይበቍል እዩ፧ 
12  ገና ኸይተመንቈሰ ጠጥዒ ኸሎ፡ቅድሚ ኻልእ ተኽሊ ይነቅጽ። 
13  ውጽኢት* ኵሎም እቶም ንኣምላኽ ዚርስዕዎ ኸምኡ እዩ፣ተስፋ እቲ ኣምላኽ ዘይብሉስ* ኪጠፍእ፡
14  ተስፋ እቲ እምንቶኡ ኸንቱ ዝዀነንትውክልቱ ኸም ዓለባ* ሳሬት ዝዀነን ኪጠፍእ እዩ። 
15  ንሱ ኣብ ቤቱ ይጽጋዕ፣ ግናኸ፡ ንሳ ኣይትቐውምን፣ኣጽኒዑ ኺሕዛ ይፍትን፣ ግናኸ፡ ኣይትጸንዕን። 
16  ንሱ ኸም ርሑስ ተኽሊ ኣብ ብርሃን ጸሓይ እዩ፣ጨናፍሩ ድማ ኣብ ስፍራ ኣታኽልቲ ይዝርጋሕ።+ 
17  ኣብ ኵምራ ኣእማን፡ ሰራውሩ ይጠናነግ፣ኣብ መንጎ እቲ ኣእማን ከኣ ቤት ይደሊ።* 
18  ካብ ቦታኡ ምስ ተማሕወ* ግና፡እታ ቦታ እቲኣ፡ ‘ከቶ ኣይረኣኹኻን’ ኢላ ትኽሕዶ።+ 
19  እወ፡ ከምኡ ኢሉ እዩ ዚጠፍእ፣*+ካልኦት ድማ ካብቲ ሓመድ ኪበቝሉ እዮም። 
20  ብርግጽ፡ ኣምላኽ ነቶም ንጽህናኦም ዚሕልዉ* ኣይድርብዮምን እዩ፣ነቶም እኩያት ከኣ ኣይድግፎምን* እዩ፣
21  ንኣፍካስ ሰሓቕ፡ንኸናፍርካ እውን እልልታ ኺመልኦ እዩ። 
22  እቶም ዚጸልኡኻ ሕፍረት ኪለብሱ፡ድንኳን እኩያት ድማ ኣይኪህሉን እዩ።”
