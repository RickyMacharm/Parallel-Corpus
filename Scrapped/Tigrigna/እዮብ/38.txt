38  ሽዑ፡ የሆዋ ንእዮብ ካብ ህቦብላ ንፋስ ከምዚ ኢሉ መለሰሉ፦+ 
 2  “ንምኽረይ ዜጸልምቶ፡ብዘይ ፍልጠት ከኣ ዚዛረብ እዚ መን እዩ፧+ 
 3  በጃኻ እስከ፡ ከም ሰብኣይ ሕቘኻ ተዓጠቕ፣ኣነ ኽሓትተካ፡ ንስኻ እውን ኣፍልጠኒ። 
 4  ኣነ ንምድሪ ኽስርታ ኸለኹ፡ ኣበይ ኔርካ፧+ ክትርድኦ ትኽእል እንተ ዄንካስ፡ ንገረኒ። 
 5  ትፈልጦ እንተ ዄንካስ፡ መን እዩ ልክዓ ዝወሰነ፧ ወይ ገመድ መለክዒ ኣብ ልዕሊኣ ዝዘርግሐ መን እዩ፧ 
 6  እቲ መቘሚኣ ኣበይ ሰጢሙ፧ ወይ እምኒ መኣዝና ዝሰረተ መን እዩ፧+ 
 7  ሽዑ፡ ከዋኽብቲ ጽባሕ+ ብሓደ እልል ኢሎም፡ኵሎም ደቂ ኣምላኽ*+ ድማ ብናእዳ ጨዲሮም። 
 8  ባሕሪ ኻብ ከርሲ ጥሒሱ ምስ ወጸ፡ብመዓጹ ዝዓገቶ መን እዩ፧+ 
 9  ሽዑ፡ ኣነ ብደበናታት ኣልቢሰዮ፣ብብርቱዕ ድነ ጠቕሊለዮ፣
10  ወሰን ከኣ ኣቚመሉ፣ተገዳምን መዓጹን ድማ ገይረሉ።+ 
11  ‘ክሳብ ኣብዚ ምጻእ፣ ካብዚ ግና ኣይትሕለፍ፣እቲ ዅሩዕ ማዕበላትካ ኣብዚ እዩ ደው ዚብል’ ኢለዮ።+ 
12  ንንግሆ ኣዚዝካዮ፡*ንወጋሕታ ድማ ቦታኡ ኣፍሊጥካዮዶ ትፈልጥ፧+ 
13  እወ፡ ንወሰናት ምድሪ ምእንቲ ኺሕዞ፡እኩያት ከኣ ካብኣ ተነጊፎም ምእንቲ ኺወጹስ፡ ከምኡዶ ጌርካ፧+ 
14  ንሳ ኣብ ትሕቲ ማሕተም ከም ዘሎ ጭቃ ትልወጥ፣ገጻ ድማ ከም ናይ ክዳን ጐሊሑ ይርአ። 
15  እኩያት ግና ብርሃኖም ይኽልኡ፣እታ እተላዕለት ቅልጽሞም ከኣ ትስበር። 
16  ናብ ምንጭታት ባሕሪ ወሪድካ፡መዓሙቝ ማያት ድማ መርሚርካዶ ትፈልጥ፧+ 
17  ኣፍ ደገታት ሞት+ ተቐሊዑልካዶ ይፈልጥ፧ ኣፍ ደገታት ድቕድቕ ጸልማትከ* ርኢኻዶ ትፈልጥ፧+ 
18  ንግፍሒ ምድሪኸ ተረዲእካዮዶ፧+ ነዚ ዅሉ ትፈልጦ እንተ ዄንካስ፡ ንገረኒ። 
19  ብርሃን ኣበየናይ ኣንፈት እዩ ዚነብር፧+ ቦታ ጸልማትከ ኣበይ እዩ፧ 
20  ናብ ዓዱ ኽትወስዶ፡መገዲ ቤቱ ኸኣ ክትርዳእ ትኽእልዶ፧ 
21  ሽዑ ያኢ ተወሊድካ ስለ ዝነበርካ፡ቍጽሪ ዓመታትካ* ድማ ብዙሕ ስለ ዝዀነስ፡ ነዚ ትፈልጦ ዲኻ፧ 
22  ናብ ማዕከን ውርጪ ኣቲኻ፡+ማዕከን በረድከ ርኢኻዶ ትፈልጥ፧+ 
23  ንሱ ንግዜ ጭንቂ፡ንመዓልቲ ዂናትን ውግእን ዝዓቘርክዎ እዩ።+ 
24  ብርሃን* ካበየናይ ኣንፈት እዩ ዚዝርጋሕ፧ ንፋስ ምብራቕከ ኻበይ እዩ ኣብ ምድሪ ዚነፍስ፧+ 
25  ንውሒዝ መትረብ ዝሰንጠቐሉ፡ነጐዳ ንዘለዎ ደበናኸ መገዲ ዝገበረሉ መን እዩ፧+ 
26  በዚ ኸምዚ፡ ሰብ ኣብ ዘይነብረሉ፡ሰባት ኣብ ዘይብሉ በረኻ ይዘንም፣+
27  ንዝባደመ ምድረ በዳ የርዊ፣ሳዕሪ ድማ የብቍል።+ 
28  ንዝናምዶ ኣቦ ኣለዎ እዩ፧+ ወይስ ንኣውሊ ዚወልዶ መን እዩ፧+ 
29  በረድሲ ኻብ ከርሲ መን እዩ ዚወጽእ፧ ንኣስሓይታ ሰማይ ዚወልዶኸ መን እዩ፧+ 
30  ብእኡ ማያት ከም ብእምኒ ይሽፈን፣ገጽ መዓሙቝ ማያት እውን ደስኪሉ ይግጎ።+ 
31  ንኣግማድ ጭፍራ ኸዋኽብቲ ኪማ* ኽትኣስሮ፡ወይ ንማእሰር ጭፍራ ኸዋኽብቲ ከሲል* ክትፈትሖዶ ትኽእል፧+ 
32  ንጭፍራ ኸዋኽብቲ* ብእዋኑ መሪሕካ ኸተውጽኦ፡ንጭፍራ ኸዋኽብቲ ዓሽ* ምስ ደቁ ኽትመርሖዶ ትኽእል፧ 
33  ንሰማያት ዜመሓድር ሕግታት ትፈልጦዶ፧+ ንስልጣኑ ኣብ ምድሪ ኸተተግብሮ ትኽእልዶ፧ 
34  ብዙሕ ማይ ምእንቲ ኪኸድነካ፡ንደበናታት ድምጽኻ ኸተልዕለሎም ትኽእልዶ፧+ 
35  ንበርቅታት ክትልእኮም ትኽእልዶ፧ መጺኦምከ፡ ‘እነና!’ ይብሉኻዶ፧ 
36  ኣብ ውሽጢ ደበናታት* ጥበብ ዘንበረ መን እዩ፧+ ወይ ንተርእዮ ሰማይ* ኣእምሮ ዝሃቦ መን እዩ፧+ 
37  ንደበናታት ኪቘጽሮም ጥበበ ዘለዎ መን እዩ፧ ንዓታሩ ሰማይ ዚግልብጦኸ መን እዩ፧+ 
38  ሽዑ፡ ሓመድ ተበጽቢጹ ይረግእ፡ደናኵል ብሓደ ይጣበቕ። 
39  ንኣንበሳ፡ ግዳይ ክትሃድነሉ፡ሸውሃት ሽደናት ኣናብስከ ኸተዕግብዶ ትኽእል፧+ 
40  ንሳቶም ኣብ ሰፈሮም ይዅርመዩ፡ኣብ መሕብኢኦም ከኣ ኣድብዮም በጥ ይብሉ። 
41  ጨቓዊት ኳዅ ናብ ኣምላኽ ኬእውዩ ኸለዉ፡ዚብላዕ ስኢኖም ኰለል ኪብሉ ኸለዉ፡ንኳዅ ምግቢ ዜዳልወሉ መን እዩ፧+
