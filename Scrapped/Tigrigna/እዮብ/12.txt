12  እዮብ ድማ ከምዚ ኢሉ መለሰ፦ 
 2  “ብሓቂ ንስኻትኩም እትፈልጡ ሰባት ኢኹም፣*ጥበብ ከኣ ብዘይ ብኣኻትኩም ክትመውት እያ! 
 3  ግናኸ፡ ኣነ እውን ኣእምሮ* ኣሎኒ። ካባኻትኩም ኣይሓምቕን እየ። ነዚ ዘይፈልጥ መን እዩ፧ 
 4  ኣነ ምላሽ ደልየ ናብ ኣምላኽ እተማህለልኩስ፡+ንብጾተይ መስሓቒ ዀይነ ኣለኹ።+ ጻድቕን መንቅብ ዘይብሉን ሰብሲ መስሓቒ ዀይኑ ኣሎ። 
 5  ቅሱን ንመዓት ይንዕቆ፣ነቶም ኣእጋሮም ሰንከልከል ዚብላ* ጥራይ ዚበጽሖም ይመስሎ። 
 6  ድንኳናት ከተርቲ ብሰላም ይነብር ኣሎ፣+እቶም ንኣምላኽ ዜቘጥዕዎ፡እቶም ኣምላኾም ኣብ ኣእዳዎም ዝሓዙ፡ ደሓን ረኺቦም ኣለዉ።+ 
 7  ግናኸ፡ በጃኻ ንእንስሳታት ሕተት እሞ፡ ኪምህሩኻ እዮም፣ንኣዕዋፍ ሰማያት እውን ጠይቕ እሞ፡ ኪነግራኻ እየን። 
 8  ወይስ ብዛዕባ ምድሪ ሕሰብ* እሞ፡ ክትምህረካ እያ፣ዓሳታት ባሕሪ እውን ኪነግሩኻ እዮም። 
 9  ካብዚኣቶም ኵሎምሲ፡ኢድ የሆዋ ነዚ ኸም ዝገበረቶ ዘይፈልጥ መን እዩ፧ 
10  ህይወት* ኵሉ ህያውንመንፈስ* ኵሉ ሰብን* ኣብ ኢዱ እዩ።+ 
11  ከምቲ ልሳን* ንምግቢ እተስተማቕሮስ፡እዝኒዶ ንቓላት ኣይትፍትኖን እያ፧+ 
12  ጥበብ ኣብ ሽማግለታት ዚርከብ፡+ኣእምሮ እውን ምስ ነዊሕ ዕድመ ዚመጽእ ደይኰነን፧ 
13  ኣብኡ ጥበብን ሓይልን ኣሎ፣+ምኽርን ኣእምሮን ከኣ ኣለዎ።+ 
14  ንሱ ምስ ዜፍርስ፡ ዳግም ኪህነጽ ኣይከኣልን፣+ንሱ ዝዓጸዎ፡ ኪኸፍቶ ዚኽእል የልቦን። 
15  ንማያት ምስ ዚኽልክሎ፡ ኵሉ ይነጽፍ፣+ምስ ዚሰድዶ ድማ፡ ንምድሪ ይውሕጣ።+ 
16  ኣብኡ ብርታዐን ግብራዊ ጥበብን ኣሎ፣+እቲ ዚስሕትን እቲ ዜስሕትን ናቱ እዮም፣
17  ንሱ ንኣማኸርቲ ጥራይ እግሮም የኺዶም፣*ንፈራዶ እውን ዓያሹ ይገብሮም።+ 
18  ንማእሰር ነገስታት ይፈትሖ፣+ኣብ ሕቘኦም ድማ ዕጣቕ የዕጥቖም። 
19  ንኻህናት ጥራይ እግሮም የኺዶም፣+ነቶም ኣብ ስልጣን ዝጸንዑ ኸኣ ይግልብጦም፣+
20  ንእሙናት ኣማኸርቲ፡ ዘረባ የሕድጎም፣ንኣረገውቲ* ልብምናኦም የግድፎም፣
21  ኣብ ልዕሊ ልዑላን ንዕቀት የፍስስ፣+ንሓያላት እውን ድኹማት ይገብሮም፣*
22  ካብ ጸልማት፡ መዓሙቝ ይቐልዕ፣+ንድቕድቕ ጸልማት ድማ ናብ ብርሃን የምጽኦ፣
23  ኬጥፍኦም ኢሉ፡ ንኣህዛብ የዕብዮም፣ናብ ምርኮ ኺወስዶም ኢሉ ኸኣ፡ ንኣህዛብ የስፍሖም፣
24  ንመራሕቲ ህዝቢ፡ ኣእምሮኦም* የሕድጎም፣መገዲ ኣብ ዘይብሉ በረኻ እውን ኰለል የብሎም።+ 
25  ብርሃን ኣብ ዘይብሉ ጸልማት ሃሰስ ይብሉ፣+ከም ስኹራት ድማ ኰለል የብሎም።+
