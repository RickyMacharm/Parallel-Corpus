1  ኣብ ሳልሰይቲ ዓመት ንግስና ዮያቂም+ ንጉስ ይሁዳ፡ ነቡካድነጻር ንጉስ ባቢሎን ናብ የሩሳሌም መጺኡ ኸበባ።+
2  የሆዋ ኸኣ ንዮያቂም ንጉስ ይሁዳ ምስ ገለ ኻብ ኣቕሑ ቤት* እቲ ናይ ሓቂ ኣምላኽ ኣብ ኢዱ ሃቦ፣+ ንሱ ድማ ናብ ምድሪ ሲንኣር*+ ናብ ቤት* ኣምላኹ ወሰዶ። ነቲ ኣቕሑ ኸኣ ኣብ መዝገብ ኣምላኹ ኣንበሮ።+ 
3  ሽዑ፡ ንጉስ ንኣሽፈናዝ እቲ ቐንዲ ኣገልጋሊ ቤተ መንግስቱ፡ ካብ እስራኤላውያን፡ እንተላይ ካብ ዘርኢ ንጉስን ልዑላንን ኬምጽእ ኣዘዞ።+
4  ንሳቶም ጕድለት ዘይብሎም፡ ጽቡቕ ዝትርኢቶም፡ ጥበብን ፍልጠትን ምስትውዓልን እተዓደሉ፡+ ኣብ ቤተ መንግስቲ ንጉስ ንምግልጋል ድማ ክእለት ዘለዎም መንእሰያት* ኪዀኑ ነበሮም። ንሱ ኸኣ ጽሕፈትን ቋንቋን ከለዳውያን ኪምህሮም ነበሮ።
5  ንጉስ ድማ ካብቲ ጥዑም ብልዒ ንጉስን ካብቲ ንሱ ዚሰትዮ ወይንን መዓልታዊ መቝነን መደበሎም። ሰለስተ ዓመት ኪስልጥኑ* ነበሮም፣ ኣብ መወዳእታ እቲ ግዜ እቲ ኸኣ ናብ ኣገልግሎት ንጉስ ኪኣትዉ ነበሮም። 
6  ኣብ መንጎኦም ድማ ካብ ነገድ* ይሁዳ፡ ዳንኤልን*+ ሓናንያን* ሚሻኤልን* ዓዛርያን* ነበሩ።+
7  እቲ ኣውራ ኣገልጋሊ ቤተ መንግስቲ ኸኣ ስማት* ኣውጽኣሎም፣ ንዳንኤል ቤልጥሻጽር፡+ ንሓናንያ ሲድራቅ፡ ንሚሻኤል ሚሳቅ፡ ንዓዛርያ ድማ ዓብድ-ኔጎ ኢሉ ሰመዮም።+ 
8  ዳንኤል ግና በቲ ጥዑም ብልዒ ንጉስ ወይ በቲ ንሱ ዚሰትዮ ወይኒ ኸይረክስ ብልቡ ቘረጸ። ስለዚ፡ ነቲ ኣውራ ኣገልጋሊ ቤተ መንግስቲ፡ በዚ መገዲ እዚ ኸይረክስ ፍቓድ ለመኖ።
9  እቲ ናይ ሓቂ ኣምላኽ ድማ ንዳንኤል ኣብ ቅድሚ እቲ ኣውራ ኣገልጋሊ ቤተ መንግስቲ ሞገስን* ምሕረትን ሃቦ።+
10  እቲ ኣውራ ኣገልጋሊ ቤተ መንግስቲ ግና ንዳንኤል፡ “እቲ ምግብኹምን መስተኹምን ዝመደበልኩም ጐይታይ ንጉስ የፍርሃኒ እዩ። ትርኢትኩም ካብ ናይ መሳቱኹም መንእሰያት* ከፊኡ እንተ ረኣዮኸ፧ ኣብ ቅድሚ ንጉስ በደለኛ ኽትገብሩኒ* ኢኹም” በሎ።
11  ዳንኤል ግና ነቲ እቲ ኣውራ ኣገልጋሊ ቤተ መንግስቲ ኣብ ልዕሊ ዳንኤልን ሓናንያን ሚሻኤልን ዓዛርያን ዝሸሞ ሓላዊ ኸምዚ በሎ፦
12  “በጃኻ፡ ንገላዉኻ ዓሰርተ መዓልቲ ፈትነና፣ ገለ ዚብላዕ ኣሕምልትን* ዚስተ ማይን ከኣ ሃበና፣
13  ድሕሪኡ፡ ንትርኢትና ምስ ትርኢት እቶም ጥዑም ብልዒ ንጉስ ዚበልዑ መንእሰያት* ኣወዳድሮ፣ ንገላዉኻ ድማ ከምቲ እትርእዮ ግበረና።” 
14  ንሱ ኸኣ ምስቲ ሓሳቦም ተሰማሚዑ ዓሰርተ መዓልቲ ፈተኖም።
15  ኣብ መወዳእታ እተን ዓሰርተ መዓልቲ፡ ካብ ኵሎም እቶም ጥዑም ብልዒ ንጉስ ዚበልዑ ዝነበሩ መንእሰያት* ዝበለጹን ዝጠዓዩን ኰይኖም ተራእዩ።*
16  ስለዚ፡ እቲ ሓላዊ ነቲ ጥዑም ብልዖምን ወይኖምን ሓዲጉ፡ ኣሕምልቲ* ሃቦም።
17  እቲ ናይ ሓቂ ኣምላኽ ድማ ነዞም ኣርባዕተ መንእሰያት* እዚኦም ብዛዕባ ዅሉ ዓይነት ጽሕፈት፡ ፍልጠትን ልቦናን፡ ብተወሳኺ እውን ጥበብ ሃቦም፣ ዳንኤል ከኣ ኵሉ ዓይነት ራእያትን ሕልምታትን ይርዳእ ነበረ።+ 
18  ኣብ መወዳእታ እታ ንጉስ ናብኡ ኺኣትዉ ዝመደባ ግዜ፡+ እቲ ኣውራ ኣገልጋሊ ቤተ መንግስቲ ኣብ ቅድሚ ነቡካድነጻር ኣእተዎም።
19  ንጉስ ምስ ተዛረቦም፡ ካብ ኵላቶም ከም ዳንኤልን ሓናንያን ሚሻኤልን ዓዛርያን ዝበለ ኣይተረኽበን፣+ ንሳቶም ከኣ ኣብ ቅድሚ ንጉስ የገልግሉ ነበሩ።
20  ኣብ ኵሉ እቲ ንጉስ ዝሓተቶም ጥበብን ኣእምሮን ዜድልዮ ነገር፡ ካብ ኵሎም እቶም ኣብ ብዘሎ ግዝኣቱ ዚርከቡ ስሒር ዚገብሩ ኻህናትን ጸዋዕቲ መናፍስትን+ ዓሰርተ ሳዕ በሊጾም ረኸቦም።
21  ዳንኤል ድማ ክሳዕ እታ ቐዳመይቲ ዓመት ንጉስ ቂሮስ ኣብኡ ጸንሐ።+
