40  “ኣጸናንዑ፡ ንህዝበይ ኣጸናንዕዎ” ይብል ኣምላኽኩም።+ 
 2  “ንልቢ የሩሳሌም ተዛረቡ፣*ግዴታዊ ኣገልግሎታ ኸም እተፈጸመ፡በደላ ኸም እተኸፍለ ኣውጁላ።+ ካብ ኢድ የሆዋ ንዅሉ ሓጢኣታ ምሉእ* ተቐቢላ እያ።”+ 
 3  ድምጺ ሓደ ኣብ በረኻ ዚጭድር፡ ከምዚ ይብል፦ “መገዲ የሆዋ ጽረጉ!*+ ኣብ ምድረ በዳ ንኣምላኽና ጐደና+ ኣቕንዑ።+ 
 4  ስንጭሮ ዘበለ ልዕል ይበል፣ከረንን ኵርባን ዘበለ ድማ ትሕት ይበል። ሓባጥ ጐባጥ ምድርስ ጐልጐል፡ድንጉር ከኣ ጐልጐል ስንጭሮ ይኹን።+ 
 5  ኣፍ የሆዋ ተዛሪብዎ እዩ እሞ፡ክብሪ የሆዋ ኺግለጽ፡+ኵሉ ስጋ* ድማ ብሓባር ኪርእዮ እዩ።”+ 
 6  ስማዕ! ሓደ፡ “ጨድር!” ይብል ኣሎ፣ካልእ ድማ፡ “እንታይ ኢለ ኽጭድር፧” ኢሉ ይሓትት ኣሎ። “ኵሉ ስጋ፡* ሳዕሪ እዩ። ኵሉ እቲ ብተኣማንነት ዜርእይዎ ፍቕሪ ኸም ዕምባባ መሮር እዩ።+ 
 7  ትንፋስ* የሆዋ ነፊስዎ እዩ እሞ፡ሳዕሪ ይነቅጽ፡ዕምባባ ይጽምሉ።+ ብርግጽ እቲ ህዝቢ ሳዕሪ ጥራይ እዩ።+ 
 8  ሳዕሪ ይነቅጽ፡ዕምባባ ይጽምሉ፣ቃል ኣምላኽና ግና ንዘለኣለም ይነብር።”+ 
 9  ኣቲ ንጽዮን እተበስሪ፡ናብ ነዊሕ ከረን ደይቢ።+ ኣቲ ንየሩሳሌም እተበስሪ፡ድምጽኺ ብሓይሊ ዓው ኣብሊ። ዓው በሊ፡ ኣይትፍርሂ። ንኸተማታት ይሁዳ፡ “እንሆ ኣምላኽኩም” ኢልኪ ኣውጂ።+ 
10  እንሆ፡ እቲ ልዑላዊ ጐይታ ዝዀነ የሆዋ ብሓይሊ ኺመጽእ፡ቅልጽሙ ድማ ምእንታኡ ኺገዝእ እዩ።+ እንሆ፡ ዓስቡ ምስኡ ኣሎ፣እቲ ዚኸፍሎ ጻማ ኸኣ ኣብ ቅድሚኡ እዩ።+ 
11  ንመጓሰኡ ኸም ጓሳ ኺከናኸነን* እዩ።+ ንዕያውቲ ኣብ ቅልጽሙ ኺእክበን፡ኣብ ሕቝፉ ድማ ኪስከመን እዩ። ነተን ዜጥብዋ ብህድኣት ኪመርሐን እዩ።+ 
12  ማያት ብኢዱ ዓሚኹ ዝሰፈረ፡+ሰማያት ከኣ ብስድሪ ኢዱ* ዝለክዐ መን እዩ፧ ሓመድ ምድሪ ዝሰፈረ፡+ኣኽራን ብመምዘኒ፡ኵርባታት እውን ብሚዛን ዝመዘነ መን እዩ፧ 
13  መንፈስ የሆዋ ዝዓቀነ፡*ኣማኻሪኡ ዀይኑ ድማ ዚምህሮ መን እዩ፧+ 
14  ኪርዳእሲ ምስ መን ተማኺሩ፧ መገዲ ፍትሒ ዝመሃሮ፡ፍልጠት ዝመሃሮ፡ጐደና ናይ ሓቂ ኣእምሮ እውን ዘፍለጦ መን እዩ፧+ 
15  እንሆ፡ ኣህዛብ ከም ሓንቲ ነጥቢ ኻብ መገለል፡ከም ደሮና ኣብ ሚዛን እዮም ዚቝጸሩ።+ እንሆ፡ ንደሴታት ከም ደሮና የልዕለን። 
16  ሊባኖስ እኳ ንምንዳድ ኣይኣክልን፣*እንስሳ ዘገዳሙ ኸኣ ንዚሓርር መስዋእቲ ኣይኣክልን። 
17  ኵሎም ኣህዛብ ኣብ ቅድሚኡ ኸም ዘየልቦ ነገር እዮም፣+ከም ባዶ፡ ከም ከንቱ ገይሩ እዩ ዚቘጽሮም።+ 
18  ንኣምላኽሲ ምስ መን ከተመሳስልዎ ኢኹም፧+ ምስ ኣየናይ ምስሊኸ ኸተመዓራርይዎ ኢኹም፧+ 
19  ኢደ ጥበበኛ ብፍሲ ጣኦት* ይገብር፣ኣንጠረኛ ድማ ብወርቂ ይልብጦ፣+ሰንሰለት ወርቂ ኸኣ ይሰርሕ። 
20  ንመባኡ ኦም፡+ዘይቍንቍን ኦም ይሓሪ። ዘይክምበል ጽሩብ ምስሊ ኺሰርሓሉ፡ክኢላ ኢደ ጥበበኛ ይደሊ።+ 
21  ኣይትፈልጡን ዲኹም፧ ኣይሰማዕኩምን ዲኹም፧ ካብ መጀመርታዶ ኣይተነግረኩምን፧ ካብ መሰረታት ምድሪዶኸ ኣይተረድኣኩምን፧+ 
22  ኣብ ልዕሊ ኸባብ* ምድሪ ዚቕመጥ ኣሎ፣+ነበርታ ድማ ከም ጐደበ እዮም። ንሱ ንሰማያት ከም ሻሽ ይዝርግሖ ኣሎ፣ከም መንበሪ ዚኸውን ድንኳን ከኣ ይግትሮ።+ 
23  ንሰበ ስልጣን ባዶ ይገብሮም፣ንፈራዶ* ድማ ከንቱ ይገብሮም። 
24  ገና ኸይተተኽሉ፡ገና ኸይተዘርኡ፡ገና ጕንዶም ሱር ከይሰደደ፡ኡፍ ይብሃሉ እሞ ይነቕጹ፡ንፋስ ከኣ ከም ሓሰር ይወስዶም።+ 
25  “ማዕሪኡ ንምግባርሲ፡ ምስ መን ከተማሳስሉኒ ኢኹም፧” ይብል እቲ ቕዱስ። 
26  “ኣዒንትኹም ናብ ሰማይ ኣልዒልኩም ርኣዩ። ነዚ ዝፈጠሮ መን እዩ፧+ እቲ ንሰራዊቶም ብቝጽሪ ዜውጽኦም እዩ፣ብስሞም ይጽውዖም።+ ካብ ዕቤት ብርታዐኡን ካብቲ ዜፍርህ ሓይሉን እተላዕለ፡+ካባታቶም ሓደ እኳ ኣይተርፍን። 
27  ኣታ ያእቆብ፡ ስለምንታይ ከምዚ ትብል፡ ኣታ እስራኤልከ፡ ስለምንታይ ከምዚ ትዛረብ፧ ‘መገደይ ካብ የሆዋ ሕብእቲ እያ፣ካብ ኣምላኽ ድማ ፍትሒ ኣይረክብን እየ’ ትብል ኣለኻ።+ 
28  ኣይትፈልጥን ዲኻ፧ ኣይሰማዕካን ዲኻ፧ የሆዋ፡ እቲ ፈጣሪ ወሰናት ምድሪ፡ ንዘለኣለመ ኣለም ኣምላኽ እዩ።+ ከቶ ዘይደክምን ዘይሕለልን እዩ።+ ኣእምሮኡ ዘይምርመር* እዩ።+ 
29  ንድኹም ሓይሊ፡ጕልበት* ንዘይብሉ ኸኣ ምሉእ ብርታዐ ይህብ።+ 
30  መንእሰያት ይደኽሙን ይሕለሉን፣ኣጕባዝ ድማ ይዕንቀፉን ይወድቁን፣
31  እቶም ብየሆዋ ተስፋ ዚገብሩ ግና ሓይሎም ይሕደስ። ከም ንስሪ ብኣኽናፍ ይድይቡ።+ ይጐይዩ እሞ ኣይሕለሉን፣ይኸዱ እሞ ኣይደኽሙን።”+
