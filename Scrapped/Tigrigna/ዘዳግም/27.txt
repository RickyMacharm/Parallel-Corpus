27  ሙሴ ድማ ምስ ዓበይቲ እስራኤል ኰይኑ ነቲ ህዝቢ ኸምዚ ኢሉ ኣዘዞ፦ “እዚ ኣነ ሎሚ ዝእዝዘኩም ዘለኹ ዅሉ ትእዛዝ ሓልዉ።
2  በታ ናብታ የሆዋ ኣምላኽካ ዚህበካ ምድሪ ንምእታው ንዮርዳኖስ እትሳገሩላ መዓልቲ፡ ዓበይቲ ኣእማን ኣቝም እሞ፡ ብኖራ ለቕልቆ።+
3  ከምቲ የሆዋ ኣምላኽ ኣቦታትካ ዘተስፈወካ፡ ናብታ የሆዋ ኣምላኽካ ዚህበካ ምድሪ፡ ናብታ ጸባን መዓርን እተውሕዝ ምድሪ ምእንቲ ኽትኣቱ፡ ምስ ተሳገርካ፡ ኣብኡ ዅሉ ቓላት እዚ ሕጊ እዚ ጽሓፍ።+
4  ዮርዳኖስ ምስ ተሳገርኩም፡ ከምዚ ኣነ ሎሚ ዝእዝዘኩም ዘለኹ፡ ነዚ ኣእማን እዚ ኣብ ከረን ዔባል+ ኣቝምዎ፡ ብኖራ ድማ ለቕልቕዎ።
5  ኣብኡ ኸኣ ንየሆዋ ኣምላኽካ መሰውኢ፡ ብናውቲ ሓጺን ጌርካ ዘይተንከኻዮ መሰውኢ ኣእማን ስራሕ።+
6  ነቲ ናይ የሆዋ ኣምላኽካ መሰውኢ ብዘይተወቕረ ኣእማን ስርሓዮ፣ ኣብኡ ኸኣ ንየሆዋ ኣምላኽካ ዚሓርር መስዋእቲ ኣቕርብ።
7  መስዋእቲ ሕብረት+ ሰዊእካ ድማ ኣብኡ ብላዕ፣+ ኣብ ቅድሚ የሆዋ ኣምላኽካ ኸኣ ተሓጐስ።+
8  ኵሉ ቓላት እዚ ሕጊ እዚ ድማ ኣብቲ ኣእማን ብንጹር ጽሓፍ።”+ 
9  ሙሴን እቶም ሌዋውያን ካህናትን ከኣ ንዅሉ እስራኤል ከምዚ ኢሎም ተዛረቡ፦ “ኦ እስራኤል፡ ስቕ ኢልካ ስማዕ። በዛ መዓልቲ እዚኣ፡ ህዝቢ የሆዋ ኣምላኽካ ዄንካ ኣለኻ።+
10  ድምጺ የሆዋ ኣምላኽካ ስማዕ፡ እዚ ኣነ ሎሚ ዝእዝዘካ ዘለኹ ትእዛዛቱን+ ስርዓታቱን ድማ ግበር።” 
11  በታ መዓልቲ እቲኣ፡ ሙሴ ነቲ ህዝቢ ኸምዚ ኢሉ ኣዘዞ፦
12  “ዮርዳኖስ ምስ ተሳገርኩም እዞም ዚስዕቡ ነገዳት ነቲ ህዝቢ ንምብራኽ ኣብ ከረን ጌሪዚም+ ኪቘሙ እዮም፦ ስምኦንን ሌዊን ይሁዳን ይሳኮርን ዮሴፍን ብንያምን።
13  እዞም ዚስዕቡ ድማ ንምርጋም ኣብ ከረን ዔባል+ ኪቘሙ እዮም፦ ሮቤልን ጋድን ኣሴርን ዛብሎንን ዳንን ንፍታሌምን።
14  ሌዋውያን ከኣ ዓው ብዝበለ ድምጺ ንዅሉ ሰብ እስራኤል ከምዚ ኢሎም ይበሉ፦+ 
15  “‘የሆዋ ዚፍንፍኖ+ ብዕዮ ኣእዳው ኢደ ጥበበኛ* እተገብረ ጽሩብ ምስሊ+ ወይ ፍሱስ ምስሊ+ ዚገብርን ዚሓብኦን ሰብ ርጉም ይኹን።’ (ኵሉ ህዝቢ ኸኣ፡ ‘ኣሜን!’* ኢሉ ይመልስ።) 
16  “‘ኣቦኡን ኣዲኡን ዚንዕቕ ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።) 
17  “‘ምልክት ዶብ ብጻዩ ዜግዕዝ ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።) 
18  “‘ንዕዉር መገዲ ዜጋግዮ ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።) 
19  “‘ንጓና፡ ወይ ንዘኽታም፡* ወይ ንመበለት+ ፍርዲ ዜቕንን+ ርጉም ይኹን።’ (ኵሉ ህዝቢ ኸኣ፡ ‘ኣሜን!’ ይበል።) 
20  “‘ምስ ሰበይቲ ኣቦኡ ዚድቅስ፡ ንኣቦኡ ኣሕሲርዎ እዩ+ እሞ፡* ርጉም ይኹን።’ (ኵሉ ህዝቢ ኸኣ፡ ‘ኣሜን!’ ይበል።) 
21  “‘ምስ ዝዀነ እንስሳ ዚድቅስ ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።) 
22  “‘ምስ ሓብቱ፡ ጓል ኣቦኡ ወይ ጓል ኣዲኡ፡ ዚድቅስ ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።) 
23  “‘ምስ ሓማቱ ዚድቅስ ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።) 
24  “‘ንብጻዩ ተቓጽዩ ዚቐትል ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።) 
25  “‘ንንጹህ ሰብ* ኪቐትል* ጉቦ ዚቕበል ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።) 
26  “‘ንቓላት እዚ ሕጊ እዚ ንምግባር ዘይድግፍ ርጉም ይኹን።’+ (ኵሉ ህዝቢ ኸኣ፡ ‘ኣሜን!’ ይበል።)
