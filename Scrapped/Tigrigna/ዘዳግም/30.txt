30  “እዚ ዅሉ ቓላት እዚ፡ ኣብ ቅድሜኻ ዘንበርኩልካ በረኸትን መርገምን ምስ መጸካ፡+ ኣብቶም የሆዋ ኣምላኽካ ዝበተነካ ዅሎም ኣህዛብ ኴንካ+ ኸኣ ምስ ዘከርካዮ፡*+
2  ከምዚ ሎሚ ኣነ ዝእዝዘካ ዘለኹ ድማ፡ ንስኻን ደቅኻን ብዅሉ ልብኻን ብዅሉ ነፍስኻን*+ ናብ የሆዋ ኣምላኽካ ምስ ተመለስካን+ ድምጹ ምስ ሰማዕካን፡
3  ሽዑ የሆዋ ኣምላኽካ ምሩኻትካ ኺመልስ፡+ ኪምሕረካ፡+ ካብቶም የሆዋ ኣምላኽካ ፋሕ ዘበለካ ዅሎም ኣህዛብ ከኣ መሊሱ ኺእክበካ እዩ።+
4  ህዝብኻ ኽሳብ ወሰን ሰማያት እኳ እንተ ተበተኑ፡ የሆዋ ኣምላኽካ ኻብኡ ኺእክበካን ኪመልሰካን እዩ።+
5  የሆዋ ኣምላኽካ ናብታ ኣቦታትካ እተረስተይዋ ምድሪ ኼምጽኣካ፡ ንስኻ ድማ ክትርስተያ ኢኻ፣ ካብ ኣቦታትካ ብዝያዳ ኸኣ ጽቡቕ ኪገብረልካን ኬብዝሓካን እዩ።+
6  ንየሆዋ ኣምላኽካ ብዅሉ ልብኻን ብዅሉ ነፍስኻን* ከተፍቅሮ እሞ ብህይወት ክትነብርሲ፡+ የሆዋ ኣምላኽካ፡ ልብኻን ልቢ ዘርእኻን ኬንጽህ* እዩ።+
7  የሆዋ ኣምላኽካ ኸኣ፡ ነዚ ዅሉ መርገም እዚ ናብቶም ዝጸልኡኻን ዝሰጐጉኻን ጸላእትኻ ኼምጽኦ እዩ።+ 
8  “ሽዑ፡ ንስኻ ተመሊስካ ድምጺ የሆዋ ኽትሰምዕ፡ እዚ ኣነ ሎሚ ዝእዝዘካ ዘለኹ ዅሉ ትእዛዛቱ ድማ ክትሕሉ ኢኻ።
9  የሆዋ ኸምቲ ብኣቦታትካ ደስ ዝበሎ፡ መሊሱ ጽቡቕ ኪገብረልካ ደስ ኪብሎ እዩ እሞ፡+ የሆዋ ኣምላኽካ ዅሉ ተግባር ኢድካን ፍረ ኸርስኻን ፍረ ማልካን ፍረ ምድርኻን ኣኺሉ ኸም ዚተርፍ ኪገብረልካ እዩ።+
10  ሽዑስ፡ ድምጺ የሆዋ ኣምላኽካ ኽትሰምዕ፡ ኣብዛ መጽሓፍ ሕጊ እዚኣ ተጻሒፉ ዘሎ ትእዛዛቱን ሕግታቱን ድማ ክትሕሉ፡ ብዅሉ ልብኻን ብዅሉ ነፍስኻን* እውን ናብ የሆዋ ኣምላኽካ ኽትምለስ ኢኻ።+ 
11  “እዚ ኣነ ሎሚ ዝእዝዘካ ዘለኹ ትእዛዝሲ፡ ንዓኻ ኣዝዩ ኣጸጋሚ ኣይኰነን፡ ክትበጽሖ ዘይትኽእል እውን ኣይኰነን።*+
12  ‘ምእንቲ ኽንሰምዖን ክንሕልዎን፡ መን ናብ ሰማያት ኪድይበልናን ኬምጽኣልናን እዩ፧’+ ከይትብልሲ፡ ኣብ ሰማያት ኣይኰነን።
13  ‘ምእንቲ ኽንሰምዖን ክንሕልዎን፡ መን ናብ ስግር ባሕሪ ተሳጊሩ ኼምጽኣልና እዩ፧’ ከይትብል እውን፡ ኣብ ስግር ባሕሪ ኣይኰነን።
14  እቲ ቓልሲ፡ ምእንቲ ኽትገብሮ፡+ ኣዝዩ ቐረባኻ፡ ኣብ ኣፍካን ኣብ ልብኻን እዩ።+ 
15  “ርአ፡ ሎሚ ህይወትን ጽቡቕን፡ ሞትን ክፉእን ኣብ ቅድሜኻ አንብር ኣለኹ።+
16  ንየሆዋ ኣምላኽካ ብምፍቃር፡+ ብመገድታቱ ብምምልላስ፡ ትእዛዛቱን ሕግታቱን ፍርድታቱን ከኣ ብምሕላው፡ እዚ ኣነ ሎሚ ዝእዝዘካ ዘለኹ ትእዛዛት የሆዋ ኣምላኽካ እንተ ሰሚዕካ፡ ብህይወት ክትነብርን+ ክትበዝሕን ኢኻ፣ የሆዋ ኣምላኽካ ድማ ኣብታ ኽትርስተያ እትኸዳ ምድሪ ኺባርኸካ እዩ።+ 
17  “ግናኸ፡ ልብኻ እንተ ተመሊሱ+ እሞ እንተ ዘይሰሚዕካ፡ እንተ ስሒትካ እሞ ንኻልኦት ኣማልኽቲ እንተ ሰጊድካሎምን እንተ ኣገልጊልካዮምን፡+
18  ብርግጽ ከም እትጠፍኡ፡ ኣነ ሎሚ እነግረኩም ኣለኹ።+ ኣብታ ኽትርስተይዋ ዮርዳኖስ ተሳጊርኩም እትኣትውዋ ምድሪ ዕድሜኹም ኣይኪነውሕን እዩ።
19  ህይወትን ሞትን፡ በረኸትን መርገምን ኣብ ቅድሜኻ ኣንቢረልካ ኸም ዘለኹ፡+ ኣነ ሎሚ ሰማያትን ምድርን ንምስክር ጸዊዐ ኣለኹ። ንስኻን ዘርእኻን ብህይወት ምእንቲ ኽትነብርሲ፡ ህይወት ሕረ፣+
20  እዚ ኪኸውን ከኣ፡ ንየሆዋ ኣምላኽካ ኣፍቅሮ፡+ ድምጹ ስማዕ፡ ናብኡ እውን ልገብ።+ ንሱስ ህይወትካ እዩ፡ ብእኡ እውን ኣብታ የሆዋ ንኣቦታትካ ኣብርሃምን ይስሃቅን ያእቆብን ኪህቦም ዝመሓለሎም ምድሪ ነዊሕ ዕድመ ኽትነብር ኢኻ።”+
