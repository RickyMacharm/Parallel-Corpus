36  “ኣታ ወዲ ሰብ፡ ብዛዕባ ኣኽራን እስራኤል ከምዚ ኢልካ ተነበ፦ ‘ኣቱም ኣኽራን እስራኤል፡ ቃል የሆዋ ስምዑ።
2  እቲ ልዑላዊ ጐይታ ዝዀነ የሆዋ ኸምዚ ይብል፦ “ጸላኢ ብዛዕባኹም፡ ‘ኣሰይ! እቲ ናይ ጥንቲ በረኽቲ እኳ ርስትና ዀይኑ!’ ኢሉ ኣሎ።”’+ 
3  “ስለዚ፡ ከምዚ ኢልካ ተነበ፦ ‘እቲ ልዑላዊ ጐይታ ዝዀነ የሆዋ ኸምዚ ይብል፦ “ርስቲ እቶም ካብ መንጎ ኣህዛብ ዝተረፉ ምእንቲ ኽትኰኑ፡ መዛረብን መሕመይን ህዝቢ ድማ ምእንቲ ኽትኰኑ፡ ስለ ዘባደሙኹምን ካብ ኵሉ ሸነኽ ስለ ዘጥቅዑኹምን፡+
4  ስለዚ፡ ኣቱም ኣኽራን እስራኤል፡ ቃል እቲ ልዑላዊ ጐይታ ዝዀነ የሆዋ ስምዑ! እቲ ልዑላዊ ጐይታ ዝዀነ የሆዋ ንኣኽራንን ንዅርባታትን ንወሓይዝን ንስንጭሮታትን ንዝባደመ ዑናታትን+ ነተን እተዘምታን በቶም ኣብ ዙርያአን ዘለዉ ዝተረፉ ኣህዛብ መላገጺ ዝዀናን+ እተሓድጋ ኸተማታትን ከምዚ ይብል፣
5  ነዚኣቶም እቲ ልዑላዊ ጐይታ ዝዀነ የሆዋ ኸምዚ ይብል፦ ‘ብሓዊ ቕንኣተይ+ ኣንጻር እቶም ዝተረፉ ኣህዛብን ኣንጻር ኵሉ ኤዶምን ክዛረብ እየ፣ ንሳቶምሲ ብዓብዪ ታሕጓስን ብፍጹም ንዕቀትን*+ መጓሰዪታታ ምእንቲ ኺወስዱን ምእንቲ ኺዘምትዋን ኢሎም ንምድረይ ርስቶም ገይሮም ወሲዶምዋ እዮም።’”’+ 
6  “ስለዚ፡ ብዛዕባ ምድሪ እስራኤል ተነበ፡ ንኣኽራንን ንዅርባታትን ንወሓይዝን ንስንጭሮታትን ድማ ከምዚ በሎም፦ ‘እቲ ልዑላዊ ጐይታ ዝዀነ የሆዋ ኸምዚ ይብል፦ “እንሆ፡ ካብ ኣህዛብ ውርደት ስለ ዝጾርኩም፡ ብቕንኣተይን ብነድረይን ክዛረብ እየ።”’+ 
7  “ስለዚ፡ እቲ ልዑላዊ ጐይታ ዝዀነ የሆዋ ኸምዚ ይብል፦ ‘እዞም ኣብ ዙርያኹም ዘለዉ ኣህዛብ ሕፍረቶም ከም ዚጾሩ፡ ኣነ ኢደይ ብማሕላ ኣልዒለ እየ።+
8  ኣቱም ኣኽራን እስራኤል ግና፡ ንህዝበይ እስራኤል ጨናፍር ከተውጽኡን ፍረ ኸተፍርዩን ኢኹም፣+ ንሳቶምሲ ኣብ ቀረባ ግዜ ኺምለሱ እዮም።
9  ኣነስ ምሳኻትኩም እየ፣ ናባኻትኩም ከኣ ክምለስ እየ፣ ንስኻትኩም እውን ክትሕረሱን ክትዝርኡን ኢኹም።
10  ንህዝብኹም፡—ንብዘሎ ቤት እስራኤል ብዅሉ፡—ከብዝሖ እየ፣ እተን ከተማታት ድማ ነባሪ ኺህልወን፡+ እቲ ዑናታት እውን ዳግም ኪህነጽ እዩ።+
11  እወ፡ ንህዝብኹምን ንማልኩምን ከብዝሕ እየ፣+ ንሳቶም ድማ ኪበዝሑን ኪፈርዩን እዮም። ከም ቀደምኩም ከኣ ነባሪ ኸም ዚህልወኩም ክገብር እየ፣+ ካብ ሕሉፍ ብዝበለጸ ድማ ጽቡቕ ክገብረልኩም እየ፣+ ኣነ የሆዋ ምዃነይ ከኣ ክትፈልጡ ኢኹም።+
12  ህዝቢ፡—ህዝበይ እስራኤል፡—ኣባኻትኩም ከመላልስ እየ፣ ንሳቶም ድማ ኪርስተዩኹም እዮም።+ ርስቶም ክትኰኑ ኢኹም፣ ደጊም እውን ውሉድ ዘይብሎም ኣይክትገብርዎምን ኢኹም።’”+ 
13  “እቲ ልዑላዊ ጐይታ ዝዀነ የሆዋ ኸምዚ ይብል፦ ‘“ሰብ እትውሕጥን ንኣህዛብኪ ውሉድ እተስእንን ምድሪ ኢኺ” ይብሉኺ ስለ ዘለዉ፡’
14  ‘ስለዚ፡ ደጊም ሰብ ኣይክትውሕጥን፡ ንኣህዛብኪ ድማ ውሉድ ዘይብሎም ኣይክትገብርን ኢኺ’ ይብል እቲ ልዑላዊ ጐይታ ዝዀነ የሆዋ።
15  ‘ደጊም ጸርፊ ኣህዛብ ኣይከስምዓክን፡ ባጫ ህዝቢ ኸኣ ኣይከጹረክን እየ፣+ ደጊም እውን ንኣህዛብኪ ኣይከተዕንቅፍዮምን ኢኺ’ ይብል እቲ ልዑላዊ ጐይታ ዝዀነ የሆዋ።” 
16  ከምዚ ዚብል ቃል የሆዋ ድማ ከም ብሓድሽ መጸኒ፦
17  “ኣታ ወዲ ሰብ፡ ቤት እስራኤል ኣብ ምድሮም ይቕመጡ ኣብ ዝነበሩሉ እዋን፡ ብመገድታቶምን ብግብርታቶምን ኣርኪሶምዋ ነይሮም።+ መገድታቶም ንዓይ ከም ርኽሰት ጻግነ እዩ።+
18  ስለዚ፡ ብሰሪ እቲ ኣብታ ምድሪ ዘፍሰስዎ ደምን ነታ ምድሪ ብጽዩፋት ጣኦታቶም* ስለ ዘርከስዋን፡+ ነድረይ ኣባታቶም ኣፍሲሰ።+
19  ኣብ መንጎ ኣህዛብ ከኣ ፋሕ ኣቢለዮም፡ ኣብ መንጎ ሃገራት እውን በቲነዮም።+ ከም መገዶምን ከም ግብሮምን ፈሪደዮም።
20  ናብዞም ኣህዛብ ምስ መጹ ግና፡ ሰባት ብዛዕባኦም፡ ‘እዚኣቶምሲ ህዝቢ የሆዋ እዮም፣ ግናኸ፡ ካብ ምድሮም ወጺኦም’ ኢሎም ነቲ ቕዱስ ስመይ ኣርኪሶምዎ።+
21  ስለዚ፡ ነቲ ቤት እስራኤል ኣብ መንጎ እቶም ዝኸድዎም ኣህዛብ ዘርከስዎ ቕዱስ ስመይ ክሓስበሉ እየ።”+ 
22  “ስለዚ፡ ንቤት እስራኤል ከምዚ በሎም፦ ‘እቲ ልዑላዊ ጐይታ ዝዀነ የሆዋ ኸምዚ ይብል፦ “ኣቱም ቤት እስራኤል፡ ነዚ ምእንቲ እቲ ኣብ መንጎ እቶም ዝኸድኩምዎም ኣህዛብ ዘርከስኩምዎ ቕዱስ ስመይ እምበር፡ ምእንታኹም ኣይኰንኩን ዝገብሮ ዘለኹ።”’+
23  ‘ነቲ ኣብ መንጎ ኣህዛብ ዝረኸሰ፡ ኣብ መንጎኦም ዘርከስኩምዎ ዓብዪ ስመይ ብርግጽ ክቕድሶ እየ፣+ ኣብ ቅድሚ ኣዒንቶም ኣብ መንጎኹም ምስ ተቐደስኩ ኸኣ፡ ኣህዛብ ኣነ የሆዋ ምዃነይ ኪፈልጡ እዮም’+ ይብል እቲ ልዑላዊ ጐይታ ዝዀነ የሆዋ።
24  ‘ካብ ኣህዛብ ክወስደኩም፡ ካብ ኵለን ሃገራት ድማ ክእክበኩም፡ ናብ ምድርኹም እውን ከምጽኣኩም እየ።+
25  ጽሩይ ማይ ክነጽገልኩም እየ፡ ክትጸርዩ ድማ ኢኹም፣+ ካብ ኵሉ ርኽሰትኩምን ካብ ኵሎም ጽዩፋት ጣኦታትኩምን+ ከጽርየኩም እየ።+
26  ሓድሽ ልቢ ኽህበኩም፡+ ሓድሽ መንፈስ ከኣ ኣብ ውሽጥኹም ከንብር እየ።+ ካብ ሰብነትኩም ልቢ እምኒ ኸርሕቕ፡+ ልቢ ስጋ* እውን ክህበኩም እየ።
27  መንፈሰይ ኣብ ውሽጥኹም ከንብር፡ ብስርዓታተይ ድማ ከመላልሰኩም እየ፣+ ፍርድታተይ ከኣ ክትሕልዉን ክትፍጽሙን ኢኹም።
28  ሽዑ፡ ኣብታ ንኣቦታትኩም ዝሃብክዎም ምድሪ ኽትቅመጡ ኢኹም፣ ህዝበይ ድማ ክትኰኑ ኢኹም፣ ኣነ እውን ኣምላኽኩም ክኸውን እየ።’+ 
29  “‘ካብ ኵሉ ርኽሰትኩም ከድሕነኩም፡ ንእኽሊ ድማ ክጽውዖን ከብዝሖን፡ ጥሜት እውን ኣይከምጽኣልኩምን እየ።+
30  ኣብ መንጎ ኣህዛብ ደጊም ውርደት ጥሜት ምእንቲ ኸይትጾሩስ፡ ፍረ ኦምን ፍርያት ግራትን ከብዝሕ እየ።+
31  ሽዑ፡ ነቲ እኩይ መገድታትኩምን ነቲ ጽቡቕ ዘይኰነ ግብርታትኩምን ክትዝክሩ፡ ብሰሪ በደልኩምን ፍንፉን ተግባራትኩምን ከኣ ርእስኹም ክትፍንፍኑ ኢኹም።+
32  ግናኸ እዚ ፍለጡ፦ ነዚ ምእንታኹም ኣይኰንኩን ዝገብሮ ዘለኹ’+ ይብል እቲ ልዑላዊ ጐይታ ዝዀነ የሆዋ። ‘የግዳስ፡ ኣቱም ቤት እስራኤል፡ ብመገድታትኩም ሕፈሩን ተዋረዱን።’ 
33  “እቲ ልዑላዊ ጐይታ ዝዀነ የሆዋ ኸምዚ ይብል፦ ‘በታ ንዓኻትኩም ካብ ኵሉ በደልኩም ዘጽርየላ መዓልቲ፡ ነተን ከተማታት ነባሪ ኸም ዚህልወን፡+ ነቲ ዑናታት ድማ ዳግም ከም ዚህነጽ ክገብር እየ።+
34  እታ ዅሉ ሓላፍ መገዲ ባድም ምዃና ምእንቲ ኺርእያ ዝባደመት ምድሪ ኽትሕረስ እያ።
35  “እታ ዝባደመት ምድሪ ኸም ገነት* ኤደን ኰይና ኣላ፣+ እተን ዓንየንን ባዲመንን ፈሪሰንን ዝነበራ ኸተማታት ከኣ ሕጂ እተዓርዳን ሰብ ዚነብረንን ኰይነን ኣለዋ”+ ድማ ኪብሉ እዮም።
36  እቶም ኣብ ዙርያኹም ዝተረፉ ኣህዛብ ከኣ፡ ኣነ የሆዋ ነቲ ዝፈረሰ ኸም ዝሃነጽክዎ፡ ነቲ ዝበረሰ እውን ከም ዝተኸልክዎ ኺፈልጡ እዮም። ኣነ የሆዋ ተዛሪበ ኣለኹ፣ ገይረዮ እውን ኣለኹ።’+ 
37  “እቲ ልዑላዊ ጐይታ ዝዀነ የሆዋ ኸምዚ ይብል፦ ‘ቤት እስራኤል እዚ ምእንቲ ኽገብረሎም ኪልምኑኒ እውን ክሓድጎም እየ፦ ንሰቦም ከም መጓሰ ኸብዝሕ እየ።
38  እተን ዑናታት ዝነበራ ኸተማታት፡ ከም መጓሰ ቕዱሳት፡ ከም መጓሰ የሩሳሌም* ብግዜ በዓላታ፡+ ብመጓሰ ሰብ ኪመልኣ እየን፣+ ኣነ የሆዋ ምዃነይ ከኣ ኪፈልጡ እዮም።’”
