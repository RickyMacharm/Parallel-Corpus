13  ከምዚ ዚብል ቃል የሆዋ ድማ ከም ብሓድሽ መጸኒ፦
2  “ኣታ ወዲ ሰብ፡ ኣንጻር እቶም ነብያት እስራኤል ተነበ፣+ ነቶም ናይ ርእሶም ትንቢታት ዚምህዙ*+ ኸኣ ከምዚ በሎም፦ ‘ቃል የሆዋ ስምዑ።
3  እቲ ልዑላዊ ጐይታ ዝዀነ የሆዋ ኸምዚ ይብል፦ “እቶም ገለ እኳ ኸይረኣዩስ ናይ ርእሶም መንፈስ ዚስዕቡ ዓያሹ ነብያት ወይለኦም!+
4  ኣታ እስራኤል፡ ነብያትካ ኣብ መንጎ ዑናታት ከም ዘለዋ ወኻሩ ዀይኖም።
5  ብመዓልቲ የሆዋ፡ እስራኤል ኣብ ውግእ ምእንቲ ኪቐውምሲ፡+ ነቲ ኣብ መካበብያ ዘሎ ፍራስ ምእንቲ ቤት እስራኤል ኢልኩም ዳግም ንምህናጽ ናብኡ ኣይክትከዱን ኢኹም።”+
6  “እቶም የሆዋ ኸይለኣኾምሲ፡ ‘ቃል የሆዋ’ ዚብሉ፡ ናይ ሓሶት ራእያት ርእዮም፡ ሓሶት እውን ተዛሪቦም እዮም፣ ቃሎም ኪፍጸም ከኣ ተጸብዮም እዮም።+
7  ኣነ ገለ እኳ ኸይበልኩ፡ ‘ቃል የሆዋ’ ኽትብሉ ኸለኹምሲ፡ ናይ ሓሶት ራእይ ደይኰንኩምን እትርእዩ ዘለኹም፧ ሓሶት ደይኰነንከ እትዛረቡ ዘለኹም፧”’ 
8  “‘ስለዚ፡ እቲ ልዑላዊ ጐይታ ዝዀነ የሆዋ ኸምዚ ይብል፦ “‘ሓሶት ስለ እተዛረብኩም፡ ራእያትኩም ድማ ሓሶት ስለ ዝዀነ፡ ኣነ ኣንጻርኩም እየ’ ይብል እቲ ልዑላዊ ጐይታ ዝዀነ የሆዋ።”+
9  ኢደይ ኣንጻር እቶም ራእያቶም ሓሶት ዝዀነን ሓሶት ዚዛረቡን ነብያት እያ።+ ንሳቶም ካብቶም መኻፍልቲ ምስጢረይ ኣይኪዀኑን፡ ኣብ መዝገብ ቤት እስራኤል ከኣ ኣይኪጽሓፉን፡ ናብ ምድሪ እስራኤል ድማ ኣይኪምለሱን እዮም፣ ኣነ እቲ ልዑላዊ ጐይታ ዝዀንኩ የሆዋ ምዃነይ ከኣ ክትፈልጡ ኢኹም።+
10  ሰላም ዘየልቦስ፡ “ሰላም ኣሎ!” እናበሉ ንህዝበይ ስለ ዘስሓትዎ እዩ እዚ ዅሉ ዚኸውን።+ ድኹም መከፋፈሊ መንደቕ ምስ ተሃንጸ፡ ብኖራ ይልቕልቕዎ ኣለዉ።’*+ 
11  “ነቶም ብኖራ ዚልቕልቑ፡ ኪወድቕ ምዃኑ ንገሮም። ዜዕለቕልቕ ዝናም ኪመጽእ፡ በረድ ኪዘንም፡* ብርቱዕ ህቦብላ ንፋስ ከኣ ኬፍርሶ እዩ።+
12  እቲ መንደቕ ምስ ፈረሰ ድማ፡ ‘እቲ ዝለቕለቕኩምዎ ጸብሪ ደኣ ኣበይ ኣሎ፧’ ተባሂልኩም ክትሕተቱ ኢኹም።+ 
13  “ስለዚ፡ እቲ ልዑላዊ ጐይታ ዝዀነ የሆዋ ኸምዚ ይብል፦ ‘ብነድረይ ብርቱዕ ህቦብላ ንፋስ፡ ብቝጥዓይ ዜዕለቕልቕ ዝናም፡ ብመጥፍኢ ነድረይ ከኣ በረድ ከምጽእ እየ።
14  ነቲ ብኖራ ዝለቕለቕኩምዎ መንደቕ ከፍርሶ፡ ናብ ምድሪ ድማ ከውድቖ እየ፣ መሰረቱ እውን ኪቕላዕ እዩ። እታ ኸተማ ኽትወድቕ ከላ፡ ኣብ ውሽጣ ኽትጠፍኡ ኢኹም፣ ኣነ የሆዋ ምዃነይ ከኣ ክትፈልጡ ኢኹም።’ 
15  “‘ኣብቲ መንደቕን ኣብቶም ብኖራ ዚልቕልቕዎን ነድረይ ምሉእ ብምሉእ ምስ ፈኖኽዎ፡ ከምዚ ኽብለኩም እየ፦ “እቲ መንደቕ የሎን፣ እቶም ዝለቕለቕዎ እውን የለዉን።+
16  እቶም ንየሩሳሌም ዚንበዩላን ሰላም ከየሎስ ራእያት ሰላም ዚርእዩላን ነብያት እስራኤል የለዉን”’+ ይብል እቲ ልዑላዊ ጐይታ ዝዀነ የሆዋ። 
17  “ንስኻ ኸኣ ኣታ ወዲ ሰብ፡ ገጽካ ናብተን ናይ ርእሰን ትንቢታት ዚምህዛ ኣዋልድ ህዝብኻ ኣብል እሞ ኣንጻረን ተነበ።
18  ከምዚ በለን፦ ‘እቲ ልዑላዊ ጐይታ ዝዀነ የሆዋ ኸምዚ ይብል፦ “እተን ህይወት* ሰባት ኪሃድናስ ንዅሉ ቐላጽም መእሰሪታት ዚሰፍያን* ንዅሉ ዓቐን ርእሲ መጐልበቢ ዚገብራን ወይለአን! ህይወት* ህዝበይ ሃዲንክንሲ፡ ህይወትክንዶ* ኸተድሕና ትፍትና ኣለኽን፧
19  በቲ ነቶም ሓሶትክን ዚሰምዑ ህዝበይ እተስምዓኦም ሓሶት፡ ነቶም* ኪሞቱ ዘይብሎም እናቐተልክንን ነቶም* ብህይወት ኪነብሩ ዘይብሎም ብህይወት እናኣንበርክንን፡+ ብዕማዅ ስገምን ብርፍራፍ እንጌራን ኣብ መንጎ ህዝበይዶ ተርክሳኒ ኣለኽን፧”’+ 
20  “ስለዚ፡ እቲ ልዑላዊ ጐይታ ዝዀነ የሆዋ ኸምዚ ይብል፦ ‘እንሆ፡ ኣነ ኣንጻር እቲ ንሰባት* ከም ኣዕዋፍ እትሃድናሉ ዝነበርክን መእሰሪታትክን እየ፣ ካብ ቀላጽምክን ድማ ክቐድዶ እየ፣ ነቶም ከም ኣዕዋፍ ዝሃደንክናኦም ከኣ ክፈትሖም እየ።
21  መጐልበቢታትክን ክቐድዶ፡ ንህዝበይ ድማ ካብ ኢድክን ከናግፎ እየ፣ ደጊም እውን ሃዲንክን እትሕዛኦም ኣይኪዀኑን እዮም፣ ኣነ የሆዋ ምዃነይ ከኣ ክትፈልጣ ኢኽን።+
22  ንስኻትክንሲ ንልቢ ጻድቕ፡ ኣነ ጭንቂ* ኸየምጻእኩሉ፡ ብሓሶትክን ኣጃጂኽናኦ ኢኽን፣+ እኩይ ካብ ክፉእ መገዱ ኸይምለስ እሞ ብህይወት ከይነብር ድማ፡ ኣእዳዉ ኣበርቲዕክናኦ ኢኽን።+
23  ስለዚ፡ ደጊም ናይ ሓሶት ራእያት ኣይክትርእያን፡ ኣይክትጥንቍላን እውን ኢኽን፣+ ንህዝበይ ድማ ካብ ኢድክን ከናግፎ እየ፣ ኣነ የሆዋ ምዃነይ ከኣ ክትፈልጣ ኢኽን።’”
