11  ኵላ ምድሪ ብሓደ ቛንቋን ብሓደ ጕጅለ ቓላትን ትዛረብ ነበረት።
2  ናብ ምብራቕ ኣቢሎም ምስ ተጓዕዙ ድማ፡ ኣብ ምድሪ ሲንኣር+ ጐልጐል ስንጭሮ ረኸቡ፡ ኣብኡ እውን ተቐመጡ።
3  ንሓድሕዶም ድማ፡ “ንዑ፡ ሕጡብ ንስራሕ እሞ ብሓዊ ነብስሎ” ተባሃሃሉ። ስለዚ፡ ሕጡብ ኣብ ክንዲ እምኒ፡ ቅጥራን ከኣ ኣብ ክንዲ ጭቃ መንደቕ ተጠቕሙ።
4  ሽዑ ድማ፡ “ኣብ ልዕሊ ገጽ ኵላ ምድሪ ፋሕ ምእንቲ ኸይንብልሲ፡+ ንዑ፡ ከተማን ርእሱ ኽሳብ ሰማያት ዚበጽሕ ግምብን ንስራሕ፡ ስምና ኸኣ ነጸውዕ” በሉ። 
5  የሆዋ ድማ ነቲ ደቂ ሰብ ዝሰርሕዎ ኸተማን ግምብን ኪርኢ ወረደ።
6  የሆዋ ኸኣ፡ “እንሆ፡ ሓደ ዝቛንቋኦም ሓደ ህዝቢ እዮም፣+ እዚ ኸኣ ኪገብሩ ጀሚሮም። ሕጂ ድማ ካብቲ ኺገብርዎ ዚህቅኑ፡ ዘይከኣሎም ኣይኪህሉን እዩ።
7  ሓደ ናይቲ ሓደ ቛንቋ ምእንቲ ኸይርድኦስ፡ ንዑ+ ናብኡ ንውረድ እሞ ቛንቋኦም ንደባልቕ” በለ።
8  የሆዋ ድማ ካብኡ ናብ ገጽ ኵላ ምድሪ ፋሕ ኣበሎም፡+ ምስራሕ እታ ኸተማ እውን በብቝሩብ ገደፉ።
9  የሆዋ ኣብኣ ቛንቋ ዅላ ምድሪ ስለ ዝደባለቐ፡ ስም እታ ኸተማ ባቤል*+ ተባህለ፣ ካብኣ ኸኣ የሆዋ ናብ ልዕሊ ገጽ ኵላ ምድሪ ፋሕ ኣበሎም። 
10  ታሪኽ ሴም+ እዚ እዩ። ክልተ ዓመት ድሕሪ ማይ ኣይሂ፡ ሴም ወዲ 100 ዓመት ምስ ኰነ፡ ንኣርፋክሳድ+ ወለደ።
11  ሴም ንኣርፋክሳድ ምስ ወለደ፡ 500 ዓመት ነበረ። ኣወዳትን ኣዋልድን ከኣ ወለደ።+ 
12  ኣርፋክሳድ ድማ 35 ዓመት ገበረ፣ ንሸላሕ ከኣ ወለደ።+
13  ኣርፋክሳድ ንሸላሕ ምስ ወለደ፡ 403 ዓመት ነበረ። ኣወዳትን ኣዋልድን ከኣ ወለደ። 
14  ሸላሕ ድማ 30 ዓመት ገበረ፣ ንዔበር ከኣ ወለደ።+
15  ሸላሕ ንዔበር ምስ ወለደ፡ 403 ዓመት ነበረ። ኣወዳትን ኣዋልድን ከኣ ወለደ። 
16  ዔበር ድማ 34 ዓመት ገበረ፣ ንፌሌግ ከኣ ወለደ።+
17  ዔበር ንፌሌግ ምስ ወለደ፡ 430 ዓመት ነበረ። ኣወዳትን ኣዋልድን ከኣ ወለደ። 
18  ፌሌግ ድማ 30 ዓመት ገበረ፣ ንረጉ ኸኣ ወለደ።+
19  ፌሌግ ንረጉ ምስ ወለደ፡ 209 ዓመት ነበረ። ኣወዳትን ኣዋልድን ከኣ ወለደ። 
20  ረጉ ድማ 32 ዓመት ገበረ፣ ንሴሩግ ከኣ ወለደ።
21  ረጉ ንሴሩግ ምስ ወለደ፡ 207 ዓመት ነበረ። ኣወዳትን ኣዋልድን ከኣ ወለደ። 
22  ሴሩግ ድማ 30 ዓመት ገበረ፣ ንናሆር ከኣ ወለደ።
23  ሴሩግ ንናሆር ምስ ወለደ፡ 200 ዓመት ነበረ። ኣወዳትን ኣዋልድን ከኣ ወለደ። 
24  ናሆር ድማ 29 ዓመት ገበረ፣ ንታራ ኸኣ ወለደ።+
25  ናሆር ንታራ ምስ ወለደ፡ 119 ዓመት ነበረ። ኣወዳትን ኣዋልድን ከኣ ወለደ። 
26  ታራ ድማ 70 ዓመት ገበረ፣ ንኣብራምን+ ንናሆርን+ ንሃራንን ከኣ ወለደ። 
27  ታሪኽ ታራ እዚ እዩ። ታራ ንኣብራምን ንናሆርን ንሃራንን ወለደ፣ ሃራን ድማ ንሎጥ+ ወለደ።
28  ሃራን ከኣ ኣቦኡ ታራ ብህይወቱ ኸሎ፡ ኣብታ እተወልደላ ምድሪ ኡር+ ናይ ከለዳውያን+ ሞተ።
29  ኣብራምን ናሆርን ድማ ኣንስቲ ኣእተዉ። ስም ሰበይቲ ኣብራም ሳራይ እዩ፣+ ስም ሰበይቲ ናሆር ድማ ሚልካ፡+ ጓል ሃራን፡ ኣቦ ሚልካን ዪስካን እዩ።
30  ሳራይ ድማ መኻን ነበረት፣+ ውሉድ ከኣ ኣይነበራን። 
31  ታራ ድማ ንኣብራም ወዱን ንሎጥ ወዲ ሃራን ወዲ ወዱን+ ንሳራይ ሰበይቲ ኣብራም ወዱን ወሰደ፣ ካብ ኡር ናይ ከለዳውያን ናብ ምድሪ ከነኣን ኪኸዱ ምስኡ ወጹ።+ ናብ ካራን መጺኦም ድማ፡+ ኣብኣ ተቐመጡ።
32  ዕድመ ታራ ድማ 205 ዓመት ኰነ። ታራ ኸኣ ኣብ ካራን ሞተ።
