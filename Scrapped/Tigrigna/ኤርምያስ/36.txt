36  ኣብ ራብዐይቲ ዓመት ዮያቂም+ ወዲ ዮስያስ፡ ንጉስ ይሁዳ፡ ከምዚ ዚብል ቃል ካብ የሆዋ ናብ ኤርምያስ መጸ፦
2  “ሓንቲ ጥቕልልቲ መጽሓፍ ውሰድ እሞ፡ እቲ ኣንጻር እስራኤልን ይሁዳን+ ኵሎም ኣህዛብን፡+ ካብታ ብዘመን ዮስያስ እተዛረብኩኻ ቐዳመይቲ መዓልቲ ኣትሒዘ ኽሳዕ እዛ መዓልቲ እዚኣ እተዛረብኩኻ ዅሉ ቓላት ኣብኣ ጽሓፎ።+
3  ምናልባት ቤት ይሁዳ ነቲ ኣባታቶም ከምጽኦ ሓሲበዮ ዘለኹ ዅሉ መዓት ምስ ሰምዑ፡ ካብ እኩይ መገድታቶም ይምለሱ ይዀኑ፣ በዚ ኸምዚ እውን ኣነ ስሕተቶምን ሓጢኣቶምን ይቕረ እብል እኸውን።”+ 
4  ሽዑ፡ ኤርምያስ ንባሩኽ+ ወዲ ኔርያ ጸውዖ፣ ኤርምያስ፡ ኵሉ እቲ የሆዋ እተዛረቦ ቓላት እናተዛረበ ኸኣ፡ ባሩኽ ንዕኡ ኣብታ ጥቕልልቲ መጽሓፍ ጸሓፎ።+
5  ኤርምያስ ድማ ንባሩኽ ከምዚ ኢሉ ኣዘዞ፦ “ኣነ ተኣሲረ እየ ዘለኹ፣ ናብ ቤት የሆዋ ኽኣቱ ኸኣ ኣይክእልን እየ።
6  ስለዚ፡ ንስኻ ኺድ እሞ፡ ነቲ እናተዛረብኩኻ ዝጸሓፍካዮ ቓል የሆዋ ኻብታ ጥቕልልቲ መጽሓፍ ዓው ኢልካ ኣንብቦ። በታ መዓልቲ ጾም፡ ኣብ ቤት የሆዋ ዘለዉ ህዝቢ እናሰምዑ ኣንብቦ፣ በዚ ኸምዚ፡ ነቶም ካብ ከተማታቶም ዝመጹ ዅሎም ህዝቢ ይሁዳ ኸተንብበሎም ኢኻ።
7  እቲ የሆዋ ኣንጻር እዚ ህዝቢ እዚ እተዛረቦ ቝጥዓን ነድርን ዓብዪ እዩ እሞ፡ ምናልባት እቲ ናይ ሞገስ ልማኖኦም ናብ የሆዋ ይበጽሕ ይኸውን፣ ንሳቶም ድማ ነፍሲ ወከፎም ካብ እኩይ መገድታቶም ይምለሱ ይዀኑ።” 
8  ባሩኽ ወዲ ኔርያ ኸኣ ከምቲ ነብዪ ኤርምያስ ዝኣዘዞ ዅሉ ገበረ፣ ካብታ ጥቕልልቲ መጽሓፍ ድማ ነቲ ቓላት የሆዋ ኣብ ቤት የሆዋ ዓው ኢሉ ኣንበቦ።+ 
9  ኣብ ሓምሸይቲ ዓመት ዮያቂም+ ወዲ ዮስያስ፡ ንጉስ ይሁዳ፡ ኣብ ታሽዐይቲ ወርሒ፡ ኵሎም ህዝቢ የሩሳሌምን ኵሎም እቶም ካብ ከተማታት ይሁዳ ናብ የሩሳሌም ዝመጹ ህዝብን ኣብ ቅድሚ የሆዋ ጾም ኣወጁ።+
10  ባሩኽ ከኣ ኣብ ቤት የሆዋ፡ ኣብ ክፍሊ ቤት* ገማርያ+ ወዲ ሻፋን+ እቲ ቐዳሒ፡* ኣብቲ ላዕለዋይ ኣጸድ፡ ኣብ መእተዊ እቲ ሓድሽ ኣፍ ደገ ቤት የሆዋ፡+ ኵሉ እቲ ህዝቢ እናሰምዐ፡ ካብታ ጥቕልልቲ መጽሓፍ ቃላት ኤርምያስ ዓው ኢሉ ኣንበበ። 
11  ሚካያ ወዲ ገማርያ ወዲ ሻፋን፡ ካብታ ጥቕልልቲ መጽሓፍ ኵሉ እቲ ቓላት የሆዋ ሰምዐ፣
12  ናብ ቤት* ንጉስ፡ ናብ ክፍሊ ጸሓፊ ኸኣ ወረደ። ኵሎም እቶም መሳፍንቲ፡* ኤሊሻማዕ+ እቲ ጸሓፍን ደላያ ወዲ ሸማዕያን ኤልናታን+ ወዲ ዓኽቦርን+ ገማርያ ወዲ ሻፋንን ጼዴቅያስ ወዲ ሓናንያን ኵሎም ካልኦት መሳፍንትን ድማ ኣብኡ ተቐሚጦም ነበሩ።
13  ሚካያ ኸኣ ነቲ ባሩኽ እቶም ህዝቢ እናሰምዑ ኻብታ ጥቕልልቲ መጽሓፍ ኬንብቦ ዝሰምዖ ዅሉ ቓላት ንዓታቶም ነገሮም። 
14  ኵሎም እቶም መሳፍንቲ ድማ ንይሁዲ ወዲ ነታንያ ወዲ ሸለምያ ወዲ ኩሺ ናብ ባሩኽ፡ “ነታ ህዝቢ እናሰምዐ ዘንበብካያ ጥቕልልቲ መጽሓፍ ሒዝካያ ምጻእ” ኢሎም ለኣኽዎ። ባሩኽ ወዲ ኔርያ ኸኣ ነታ ጥቕልልቲ መጽሓፍ ብኢዱ ሒዙ ናባታቶም መጸ።
15  ንሳቶም ከኣ፡ “ተቐመጥ እሞ፡ በጃኻ ዓው ኢልካ ኣንብበልና” በልዎ። ባሩኽ ድማ ኣንበበሎም። 
16  ኵሉ እቲ ቓላት ምስ ሰምዑ፡ ርዒዶም ንሓድሕዶም ተጣማመቱ፣ ንባሩኽ ከኣ፡ “ኵሉ እዚ ቓላት እዚ ብርግጽ ንንጉስ ክንነግሮ ይግባእ እዩ” በልዎ።
17  ንባሩኽ ድማ፡ “ንዅሉ እዚ ቓላት እዚ ኸመይ ጌርካ ኸም ዝጸሓፍካዮ በጃኻ ንገረና። እናተዛረበካ ዲኻ፧” በልዎ።
18  ባሩኽ ከኣ፡ “ኵሉ እቲ ቓላት እናተዛረበኒ፡ ኣብዛ ጥቕልልቲ መጽሓፍ እዚኣ ብቐለም ጽሒፈዮ” ኢሉ መለሰሎም።
19  እቶም መሳፍንቲ ድማ ንባሩኽ፡ “ኪድ እሞ ንስኻን ኤርምያስን ተሓብኡ፣ ኣበይ ከም ዘለኹም ከኣ ሓደ እኳ ኣይፍለጥ” በልዎ።+ 
20  ሽዑ፡ ነታ ጥቕልልቲ መጽሓፍ ኣብ ክፍሊ ቤት ኤሊሻማዕ እቲ ጸሓፊ ኣንቢሮም፡ ናብ ንጉስ፡ ናብቲ ኣጸድ ኣተዉ፣ ንንጉስ ድማ ኵሉ እቲ ዝሰምዕዎ ነገርዎ። 
21  ንጉስ ከኣ ንይሁዲ፡+ ነታ ጥቕልልቲ መጽሓፍ ኬምጽኣ ለኣኾ፣ ንሱ ድማ ካብ ክፍሊ ቤት ኤሊሻማዕ እቲ ጸሓፊ ኣምጽኣ። ይሁዲ ኸኣ፡ ንጉስን ኵሎም እቶም ኣብ ጥቓ ንጉስ ደው ዝበሉ መሳፍንትን እናሰምዑ ኼንብባ ጀመረ።
22  ታሽዐይቲ ወርሒ* እያ ዝነበረት እሞ፡ ንጉስ ኣብ ቤት ክረምቲ ተቐሚጡ ነበረ፣ ኣብ ቅድሚኡ ኸኣ ሓዊ ኣብ ምድጃ ይነድድ ነበረ።
23  ይሁዲ ሰለስተ ወይ ኣርባዕተ ዓምዲ ምስ ኣንበበ፡ ንጉስ ነቲ ኽፋል እቲ ብኻራ ጸሓፊ ቘሪጹ ናብቲ ኣብቲ ምድጃ ዚነድድ ዝነበረ ሓዊ ይድርብዮ ነበረ፣ ብዘላ እታ ጥቕልልቲ ኣብቲ ኣብ ምድጃ ዚነድድ ሓዊ ኽሳዕ እትኣቱ ኸምኡ ገበረ።
24  ኣይረዓዱን ድማ፣ ንጉስን እቶም ንዅለን እዘን ቃላት እዚአን ዝሰምዑ ዅሎም ገላዉኡን እውን ክዳውንቶም ኣይቀደዱን።
25  ኤልናታንን+ ደላያን+ ገማርያን+ ንንጉስ ነታ ጥቕልልቲ መጽሓፍ ከየንድዳ እኳ እንተ ለመንዎ፡ ኣይሰምዖምን።
26  ንጉስ ከኣ ንየራሕምኤል ወዲ ንጉስን ንሰራያ ወዲ ዓዝሪኤልን ንሸለምያ ወዲ ዓብድኤልን፡ ንባሩኽ እቲ ጸሓፍን ንነብዪ ኤርምያስን ኪሕዝዎም ኣዘዞም፣ የሆዋ ግና ሓብኦም።+ 
27  ንጉስ ነታ ኤርምያስ እናተዛረበ ባሩኽ ዝጸሓፎ ቓላት ዝሓዘት ጥቕልልቲ መጽሓፍ ምስ ኣንደዳ፡ ከምዚ ዚብል ቃል የሆዋ ኸም ብሓድሽ ናብ ኤርምያስ መጸ፦+
28  “ካልእ ጥቕልልቲ መጽሓፍ ወሲድካ፡ ኵለን እተን ኣብታ ዮያቂም ንጉስ ይሁዳ ዘንደዳ ቐዳመይቲ ጥቕልልቲ መጽሓፍ ዝነበራ ቐዳሞት ቃላት ኣብኡ ጽሓፈን።+
29  ብዛዕባ ዮያቂም ንጉስ ይሁዳ ኸኣ ከምዚ በል፦ ‘የሆዋ ኸምዚ ይብል፦ “‘“ንጉስ ባቢሎን ብርግጽ መጺኡ ነዛ ምድሪ እዚኣ ኼጥፍኣ፡ ሰብን እንስሳን ዘይብላ እውን ኪገብራ እዩ” ኢልካ ዝጸሓፍካ ስለምንታይ ኢኻ፧’ ኢልካ ነታ ጥቕልልቲ መጽሓፍ ኣንዲድካያ ኢኻ።+
30  ስለዚ፡ የሆዋ ብዛዕባ ዮያቂም ንጉስ ይሁዳ ኸምዚ ይብል፦ ‘ካብኡ ኣብ ዝፋን ዳዊት ዚቕመጥ ሓደ እኳ ኣይኪህሉን እዩ፣+ ሬሳኡ ድማ መዓልቲ ኣብ ዋዒ፡ ለይቲ እውን ኣብ ኣስሓይታ ኺሕደግ እዩ።+
31  ንዕኡን ንዘርኡን ንገላዉኡን ብስሕተቶም ተሓተትቲ ኽገብሮም እየ፣ ኣባታቶምን ኣብ ነበርቲ የሩሳሌምን ኣብ ሰብ ይሁዳን ከኣ ኵሉ እቲ እተዛረብኩሎም እሞ ዘይሰምዕዎ+ መዓት ከምጽኣሎም እየ።’”’”+ 
32  ሽዑ፡ ኤርምያስ ካልእ ጥቕልልቲ መጽሓፍ ወሲዱ ንባሩኽ ወዲ ኔርያ፡ እቲ ጸሓፊ፡+ ሃቦ፣ ንሱ ኸኣ፡ ኤርምያስ እናተዛረቦ ንዅለን እተን ኣብታ ዮያቂም ንጉስ ይሁዳ ብሓዊ ዘንደዳ ጥቕልልቲ መጽሓፍ ዝነበራ ቓላት ጸሓፈን።+ ብዙሓት ከምኡ ዝበላ ቓላት እውን ተወሰኻ።
