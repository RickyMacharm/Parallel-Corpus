1  ቃላት ኤርምያስ* ወዲ ሒልቅያ፡ ሓደ ኻብቶም ኣብ ዓናቶት+ ኣብ ምድሪ ብንያም ዝነበሩ ኻህናት እዚ እዩ።
2  ብዘመን ዮስያስ+ ወዲ ኣሞን፡+ ንጉስ ይሁዳ፡ ኣብ መበል 13 ዓመት ንግስናኡ፡ ቃል የሆዋ መጾ።
3  ብዘመን ዮያቂም+ ወዲ ዮስያስ፡ ንጉስ ይሁዳ፡ ክሳዕ መወዳእታ መበል 11 ዓመት ጼዴቅያስ+ ወዲ ዮስያስ፡ ንጉስ ይሁዳ፡ ክሳዕ እቲ የሩሳሌም ኣብ ሓምሸይቲ ወርሒ ናብ ምርኮ ዝኸደትሉ ግዜ እውን መጾ።+ 
 4  ከምዚ ዚብል ቃል የሆዋ መጸኒ፦ 
 5  “ኣብ ከርሲ ኸይደኰንኩኻ ፈሊጠካ፣*+ከይተወለድካ* ድማ ቀዲሰካ።*+ ንኣህዛብ ከኣ ነብዪ ገይረካ።” 
 6  ኣነ ግና፡ “ኣየ፡ ኣታ ልዑላዊ ጐይታ ዝዀንካ የሆዋ! ኣነ ቘልዓ እየ እሞ፡+ ከመይ ከም ዝዛረብ ኣይፈልጥን እየ”+ በልኩ። 
 7  የሆዋ ድማ ከምዚ በለኒ፦ “‘ኣነ ቘልዓ እየ’ ኣይትበል። ናብ ኵሎም እቶም ዝልእከካ ኺድ፣ኵሉ እቲ ዝእዝዘካ እውን ንገሮም።+ 
 8  ብትርኢቶም ኣይትፍራህ፣+‘ከድሕነካስ ኣነ ምሳኻ እየ’+ ይብል የሆዋ።” 
9  ሽዑ፡ የሆዋ ኢዱ ዘርጊሑ ኣፈይ ተንከየ።+ የሆዋ ኸኣ ከምዚ በለኒ፦ “ቃላተይ ኣብ ኣፍካ ኣንቢረ ኣለኹ።+
10  ርአ፡ ሎሚ ኣብ ልዕሊ ኣህዛብን ኣብ ልዕሊ መንግስትታትን ክትከውን፡ ክትምሑን ከተፍርስን፡ ከተጥፍእን ከተዕኑን፡ ክትሃንጽን ክትተክልን መዚዘካ ኣለኹ።”+ 
11  ድሕርዚ፡ “ኤርምያስ፡ እንታይ ትርኢ ኣለኻ፧” ዚብል ቃል የሆዋ ኸም ብሓድሽ መጸኒ። ኣነ ድማ፡ “ጨንፈር ኦም ለውዚ* እርኢ ኣለኹ” በልኩ። 
12  የሆዋ ኸኣ፡ “ቃለይ ንምፍጻም፡ ኣጸቢቐ ንቑሕ እየ እሞ፡ ጽቡቕ ርኢኻ” በለኒ። 
13  “እንታይ ትርኢ ኣለኻ፧” ዚብል ቃል የሆዋ ድማ ካልኣይ ሳዕ መጸኒ። ኣነ ድማ፡ “ዚፈልሕ* ቍራዕ እርኢ ኣለኹ፣ ኣፉ ኸኣ ካብ ሰሜን ንንየው ኣቢሉ ዝቐነነ እዩ” በልኩ።
14  የሆዋ ድማ ከምዚ በለኒ፦ “መዓት ካብ ሰሜንናብ ኵሎም ነበርቲ እታ ምድሪ ኺፍኖ እዩ።+ 
15  ከመይሲ፡ ‘ንዅሎም ዓሌታት መንግስትታት ሰሜን እጽውዖም ኣለኹ’ ይብል የሆዋ፡+‘ንሳቶም ከኣ ኪመጹ፣ነፍሲ ወከፍ ድማ ኣብ መእተዊ እቲ ኣፍ ደገታት የሩሳሌም፡+ኣብ ዙርያ እቲ መካበብያኣንኣብ ኵሉ ኸተማታት ይሁዳን ዝፋኑ ኬቕውም እዩ።+ 
16  ንዓይ ስለ ዝሓደጉኒ፡+ንኻልኦት ኣማልኽቲ ድማ ስለ ዝዓጠኑ፡+ንግብርታት ኣእዳዎም እውን ስለ ዝሰገዱ፡+ብሰሪ ዅሉ እከዮም፡ ኣንጻሮም ፍርድታተይ ክነግር እየ።’ 
17  ግናኸ፡ ሕቘኻ ተዓጠቕ፣ተንስእ እሞ ዅሉ እቲ ዝእዝዘካ ንገሮም። ኣነ ኣብ ቅድሚኦም ከየሸብረካስ፡ብኣታቶም ኣይትሸበር።+ 
18  ሎምስ ኣንጻር ኵላ እታ ምድሪ፡ኣንጻር ነገስታት ይሁዳን መሳፍንታን፡ኣንጻር ካህናታን ህዝቢ እታ ምድርን፡+እተዓርደት ከተማን ዓንዲ ሓጺንን መካበብያ ነሓስን ገይረካ እየ።+ 
19  ንሳቶም ብርግጽ ኪዋግኡኻ እዮም፣ግናኸ፡ ኣይኪስዕሩኻን እዮም፣‘ከድሕነካስ ኣነ ምሳኻ እየ’+ ይብል የሆዋ።”
