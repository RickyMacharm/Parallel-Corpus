34  የሆዋ ድማ ንሙሴ ኸምዚ በሎ፦ “ከምተን ቀዳሞት ዝበላ ኽልተ ጽላት እምኒ ንዓኻ ጽረብ፣+ እተን ኣብተን ዝሰበርካየን+ ቀዳሞት ጽላት ዝነበራ ቓላት ከኣ፡ ኣብዘን ጽላት እዚአን ክጽሕፍ እየ።+
2  ንግሆ ናብ ከረን ሲና ደዪብካ፡ ኣብ ርእሲ እቲ ኸረን ኣብ ቅድመይ ደው ክትብል ኢኻ እሞ፡ ንንግሆ ተዳሎ።+
3  ግናኸ፡ ሓደ እኳ ምሳኻ ኣይደይብ፣ ኣብ ኵሉ እቲ ኸረን ከኣ ሓደ እኳ ኣይርአ። ጤለ በጊዕ ወይ ከብቲ እውን ኣብ መንጽር እቲ ኸረን ኣይብልዓ።”+ 
4  ሙሴ ድማ ከምተን ቀዳሞት ዝበላ ኽልተ ጽላት እምኒ ጸረበ፣ ኣንጊሁ ተንሲኡ ድማ፡ ከምቲ የሆዋ ዝኣዘዞ፡ ነተን ክልተ ጽላት እምኒ ኣብ ኢዱ ሒዙ፡ ናብ ከረን ሲና ደየበ።
5  የሆዋ ኸኣ ብደበና ወሪዱ፡+ ምስኡ ደው በለ፡ ስም የሆዋ ድማ ኣወጀ።+
6  የሆዋ ኸኣ ኣብ ቅድሚኡ እናሓለፈ፡ ከምዚ ኢሉ ኣወጀ፦ “የሆዋ፡ የሆዋ፡ መሓርን+ ርሕሩሕን*+ ኣምላኽ፡ ንቝጥዓ ደንጓዪ፡+ ብዓል ብዙሕ ብተኣማንነት ዚርአ ፍቕርን*+ ሓቅን፡*+
7  ንኣሽሓት ብተኣማንነት ዜፍቅር፡+ ስሕተትን ኣበሳን ሓጢኣትን ዚሓድግ፡+ ግናኸ ንበዳሊ ኸይቀጽዐ ዘይሓድግ፡+ ስሕተት ኣቦታት ደኣ ኣብ ደቅን ደቂ ደቅን ክሳዕ ሳልሳይ ወለዶን ክሳዕ ራብዓይ ወለዶን ዚቐጽዕ።”+ 
8  ሙሴ ኸኣ ቀልጢፉ ናብ ምድሪ ፍግም ኢሉ ሰገደ።
9  “ኦ የሆዋ፡ ኣብ ቅድሚ ኣዒንትኻ ሞገስ እንተ ረኺበስ፡ ተሪር* ህዝቢ+ እኳ እንተ ዀንና፡ በጃኻ የሆዋ ምሳና ኣብ ማእከልና ኺድ፣+ ስሕተትናን ሓጢኣትናን ድማ ይቕረ በለልና፡+ ርስትኻ ጌርካ እውን ተቐበለና” ኸኣ በለ።
10  ንሱ ድማ ከምዚ በሎ፦ “እንሆ፡ ኣነ ኺዳን እኣቱ ኣለኹ፦ ኣብ ኵላ ምድሪ ወይ ኣብ መንጎ ዅሎም ኣህዛብ ዘይተገብረ* ዜደንቕ ነገራት ኣብ ቅድሚ ዅሉ ህዝብኻ ኽገብር እየ፣+ እቲ ኣነ ምሳኻትኩም ዝገብሮ ዘለኹ ዜፍርህ እዩ እሞ፡ ኵሉ እቲ ንስኻ ኣብ መንጎኡ እትነብር ዘለኻ ህዝቢ ግብሪ የሆዋ ኺርኢ እዩ።+ 
11  “እዚ ሎሚ ዝእዝዘካ ዘለኹ ሓሉ።+ እንሆ፡ ንኣሞራውያንን ንከነኣናውያንን ንሔታውያንን ንፈረዛውያንን ንሒዋውያንን ንይቡሳውያንን ካብ ቅድሜኻ ኽሰጕጎም እየ።+
12  ኣብ መንጎኻ መፈንጠራ ኸይኰኑስ፡+ ምስ ነበርቲ እታ እትኸዳ ዘለኻ ምድሪ ኺዳን ከይትኣቱ ተጠንቀቕ።+
13  የግዳስ፡ መሰውኢታቶም ኣፍርሱ፡ ሓወልትታት ኣምልኾኦም ሰባብሩ፡ ኣዕኑድ ኣምልኾኦም* ከኣ ቍረጹ።+
14  የሆዋ ንበይኑ ተወፋይነት ብምድላዩ* ዚፍለጥ እዩ* እሞ፡ ንኻልእ ኣምላኽ ኣይትስገድ።+ እወ፡ ንሱ ንበይኑ ተወፋይነት ዚደሊ ኣምላኽ እዩ።+
15  ምስ ነበርቲ እታ ምድሪ ኺዳን ከይትኣቱ ተጠንቀቕ፣ እንተ ዘይኰነስ፡ ንኣማልኽቶም ኪምንዝሩን ኪስውኡን ከለዉ፡+ ክትዕደምን ካብቲ መስዋእቲ ኽትበልዕን ኢኻ።+
16  ካብ ኣዋልዶም ድማ ንኣወዳትካ ኽትወስድ ኢኻ፣+ ኣዋልዶም ከኣ ምስ ኣማልኽተን ኪምንዝራን ንደቅኻ ምስ ኣማልኽቶም ኬመንዝራኦምን እየን።+ 
17  “ኣማልኽቲ ፍሲ ኣይትግበር።+ 
18  “በዓል ቅጫ ኣብዕል። ከምቲ ዝኣዘዝኩኻ፡ ቅጫ ብላዕ፣+ ኣብ ወርሒ ኣቢብ ካብ ግብጺ ስለ ዝወጻእካ፡ ኣብቲ ምዱብ ግዜ ኣብ ወርሒ ኣቢብ*+ ሸውዓተ መዓልቲ እዚ ግበር። 
19  “ኵሉ ተባዕታይ በዅሪ፡* እንተላይ ካብ ማልካ ተባዕታይ በዅሪ ዘበለ ብዕራይ ኰነ በጊዕ፡+ ናተይ እዩ።+
20  ንበዅሪ ኣድጊ ድማ ብበጊዕ ተበጀዎ። እንተ ዘይተበጂኻዮ ኸኣ፡ ክሳዱ ስበሮ። ካብ ደቅኻ ድማ ንዅሉ በዅሪ ተበጀዎ።+ ሓደ እኳ ኣብ ቅድመይ ጥራይ ኢዱ ኣይርአ። 
21  “ሽዱሽተ መዓልቲ ዕየ፣ ኣብታ ሻውዐይቲ መዓልቲ ግና ኣዕርፍ።*+ ብግዜ ማሕረስን ዓጺድን እኳ ኣዕርፍ። 
22  “ምስ በዅሪ ፍረ ዓጺድ ስርናይ፡ በዓል ሰሙናት ኣብዕል፣ ኣብ መወዳእታ ዓመት ድማ በዓል ምእካብ* ኣብዕል።+ 
23  “ኵሉ ተባዕታይካ፡ ኣብ ቅድሚ እቲ ናይ ሓቂ ጐይታ፡ የሆዋ ኣምላኽ እስራኤል፡ ኣብ ዓመት ሰለስተ ሳዕ ይርአ።+
24  ከመይሲ፡ ንኣህዛብ ካብ ቅድሜኻ ኽሰጕጎም፡+ ንሃገርካ ድማ ከግፍሖ እየ፣ ኣብ ዓመት ሰለስተ ሳዕ ገጽ የሆዋ ኣምላኽካ ኽትርኢ ኢልካ ኽትድይብ ከለኻ ኸኣ፡ ሓደ እኳ ንምድርኻ ኣይኪትምነን እዩ። 
25  “ደም መስዋእተይ ምስ ብኹዕ ኣይትሰውእ።+ መስዋእቲ በዓል ፋስጋ ድማ ክሳዕ ንግሆ ኣይሕደር።+ 
26  “እቲ ዝበለጸ በዅሪ ፍረ ምድርኻ ናብ ቤት የሆዋ ኣምላኽካ ኣምጽእ።+ “ንማሕስእ ብጸባ ኣዲኡ ኣይተብስሎ።”+ 
27  የሆዋ ድማ ንሙሴ፡ “ምሳኻን ምስ እስራኤልን ኪዳን ዝኣቱ በዚ ቓላት እዚ እዩ እሞ፡+ ነዚ ቓላት እዚ ጽሓፎ”+ በሎ።
28  ንሱ ድማ ኣብኡ ምስ የሆዋ 40 መዓልትን 40 ለይትን ገበረ። እንጌራ ኣይበልዐን፡ ማይ እውን ኣይሰተየን።+ ንሱ* ኸኣ ኣብተን ጽላት እተን ቃላት ኪዳን፡ እተን ዓሰርተ ትእዛዛት* ጸሓፈ።+ 
29  ሽዑ፡ ሙሴ ኻብ ከረን ሲና ወረደ፣ እተን ክልተ ጽላት ምስክር ድማ ኣብ ኢዱ ነበራ።+ ሙሴ ኻብቲ ኸረን ምስ ወረደ፡ ምስ ኣምላኽ ብምዝራቡ፡ ቈርበት ገጹ የብርህ ከም ዝነበረ ኣይፈለጠን።
30  ኣሮንን ኵሎም እስራኤላውያንን ንሙሴ ምስ ረኣይዎ፡ ቈርበት ገጹ የብርህ ከም ዝነበረ ረኣዩ እሞ፡ ናብኡ ንምቕራብ ፈርሁ።+ 
31  ሙሴ ግና ጸውዖም፣ ኣሮንን ኵሎም ሹማምንቲ እቲ ኣኼባን ድማ ናብኡ መጹ፣ ሙሴ ኸኣ ተዛረቦም።
32  ድሕርዚ፡ ኵሎም እስራኤላውያን ናብኡ ቐረቡ፣ ንሱ ድማ ኵሉ እቲ የሆዋ ኣብ ከረን ሲና ዝሃቦ ትእዛዛት ሃቦም።+
33  ሙሴ ምሳታቶም ተዛሪቡ ምስ ወድአ፡ ኣብ ገጹ መጐልበቢ ይገብር ነበረ።+
34  ሙሴ ምስ የሆዋ ንምዝራብ ናብ ቅድሚኡ ምስ ዚኣቱ ግና፡ ክሳዕ ዚወጽእ ነቲ መጐልበቢ የልግሶ ነበረ።+ ወጺኡ ኸኣ ነቲ እተዋህቦ ትእዛዛት ንእስራኤላውያን ይገልጸሎም ነበረ።+
35  እስራኤላውያን ድማ ቈርበት ገጽ ሙሴ ኸም ዜብርህ ረኣዩ፣ ሙሴ ኸኣ ምስ ኣምላኽ* ንምዝራብ ክሳዕ ዚኣቱ፡ ኣብ ገጹ መጐልበቢ ገበረ።+
