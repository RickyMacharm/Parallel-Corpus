20  ኣምላኽ ድማ ኵሉ እዚ ቓላት እዚ ተዛረበ፦+ 
2  “ኣነ ኻብ ምድሪ ግብጺ፡ ካብ ቤት ባርነት ዘውጻእኩኻ የሆዋ ኣምላኽካ እየ።+
3  ብዘይካይ* ካልኦት ኣማልኽቲ ኣይሃልዉኻ።+ 
4  “ኣብ ላዕሊ ኣብ ሰማያት ካብ ዘለዉ፡ ወይ ኣብ ታሕቲ ኣብ ምድሪ ኻብ ዘለዉ፡ ወይ ኣብ ማያት ኣብ ትሕቲ ምድሪ ኻብ ዘለዉ፡ ጽሩብ ምስልን ስእልን ዘበለ ንዓኻ ኣይትግበር።+
5  ኣይትስገደሎምን ኣይተገልግሎምን ድማ።+ ከመይሲ፡ ኣነ የሆዋ ኣምላኽካ ንበይነይ ተወፋይነት ዝደሊ፡+ ንዚጸልኡኒ ስሕተት ኣቦታት ኣብ ደቂ ኽሳዕ ሳልሳይ ወለዶን ክሳዕ ራብዓይ ወለዶን ዝቐጽዕ ኣምላኽ እየ።
6  ንዜፍቅሩንን ትእዛዛተይ ንዚሕልዉን ግና ክሳዕ ኣሽሓት ወለዶ ብተኣማንነት ዘፍቅር እየ።+ 
7  “የሆዋ ስሙ ብኸንቱ ንዜልዕል ከይቀጽዐ ኣይሓድጎን እዩ እሞ፡+ ስም የሆዋ ኣምላኽካ ብኸንቱ ኣይተልዕል።+ 
8  “ንመዓልቲ ሰንበት ቅድስቲ ጌርካ ኽትሕልዋ ዘክር።+
9  ኵሉ ዕዮኻን ተግባርካን ኣብ ሽዱሽተ መዓልቲ ግበር፣+
10  እታ ሻውዐይቲ መዓልቲ ግና ንየሆዋ ኣምላኽካ ሰንበት እያ። ብእኣ ገለ ዕዮ እኳ ኣይትዕየ፣ ንስኻን ወድኻን ጓልካን ግዙእካን ግዝእትኻን እንስሳ ዘቤትካን ኣብ ውሽጢ ሰፈርካ* ዘሎ ጓናን እውን ከምኡ።+
11  ከመይሲ፡ የሆዋ ኣብ ሽዱሽተ መዓልቲ ሰማያትን ምድርን ባሕርን ኣባታቶም ዘሎ ዅሉን ገይሩ እዩ፡ ኣብ ሻውዐይቲ መዓልቲ ኸኣ ኪዓርፍ ጀሚሩ እዩ።+ ስለዚ እዩ የሆዋ ንመዓልቲ ሰንበት ዝባረኻን ዝቐደሳን። 
12  “ኣብታ የሆዋ ኣምላኽካ ዚህበካ ምድሪ ዕድሜኻ ምእንቲ ኺነውሕ፡+ ኣቦኻን ኣዴኻን ኣኽብር።+ 
13  “ኣይትቕተል።+ 
14  “ኣይትዘሙ።+ 
15  “ኣይትስረቕ።+ 
16  “ኣብ ልዕሊ ብጻይካ ብሓሶት ኣይትመስክር።+ 
17  “ቤት ብጻይካ ኣይትተምነ። ሰበይቲ ብጻይካ+ ዀነት፡ ግዙኡ ዀነ፡ ግዝእቱ ዀነት፡ ብዕራዩ ዀነ፡ ኣድጉ ዀነ፡ ናይ ብጻይካ ዘበለ ዅሉ ኣይትተምነ።”+ 
18  ኵሎም እቶም ህዝቢ ድማ ነጐዳን በርቅን ደሃይ መለኸትን እቲ ኸረን ኪተክኽን ይርእዩ ነበሩ፣ ነዚ ብምርኣዮም ከኣ ራዕራዕ በሉ፡ ኣብ ርሑቕ ከኣ ደው በሉ።+
19  ንሙሴ ድማ፡ “ንስኻ ተዛረበና፡ ክንሰምዓካ ኸኣ ኢና፣ ግናኸ፡ ከይንመውትሲ፡ ኣምላኽ ኣይዛረበና” በልዎ።+
20  ሙሴ ድማ ነቶም ህዝቢ፡ “እቲ ናይ ሓቂ ኣምላኽ ምእንቲ ኸይትሓጥኡ ፍርሃቱ ኺሓድረኩም ኢሉ እዩ+ ኺፍትነኩም መጺኡ ዘሎ እሞ፡ ኣይትፍርሁ” በሎም።+
21  እቶም ህዝቢ ድማ ኣብ ርሑቕ ደው በሉ፣ ሙሴ ግና ናብቲ እቲ ናይ ሓቂ ኣምላኽ ዝነበሮ ጸሊም ደበና ቐረበ።+ 
22  የሆዋ ድማ ንሙሴ ኸምዚ በሎ፦ “ንእስራኤላውያን ከምዚ በሎም፦ ‘ኣነ ኻብ ሰማይ ከም እተዛረብኩኹም ንስኻትኩም ባዕላትኩም ርኢኹም ኣለኹም።+
23  ምሳይ ኣማልኽቲ ብሩር ኣይትግበሩ፣ ኣማልኽቲ ወርቂ እውን ንዓኻትኩም ኣይትግበሩ።+
24  መሰውኢ መሬት ስርሓለይ፣ ኣብ ልዕሊኡ ድማ ዚሓርር መስዋእትኻን ናይ ሕብረት መስዋእትኻን* ጤለ በጊዕካን ከብትኻን ሰውእ። ስመይ ከም ዚዝከር ኣብ ዝገበርኩሉ ዘበለ ቦታ ዅሉ፡+ ክመጸካን ክባርኸካን እየ።
25  መሰውኢ ኣእማን እንተ ጌርካለይ፡ ብውቑር እምኒ ኣይትስርሓዮ።+ ከመይሲ፡ መንደልካ ኣብኡ እንተ ተጠቒምካ፡ ከተርክሶ ኢኻ።
26  ሕፍረትካ* ኣብ ልዕሊኡ ምእንቲ ኸይቅላዕሲ፡ ናብ መሰውእየይ ብመሳልል ኣይትደይብ።’
