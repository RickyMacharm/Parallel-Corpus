89  ብተኣማንነት ብዛዕባ ዚርአ ፍቕሪ የሆዋ ንዘለኣለም ክዝምር እየ። ብኣፈይ ንውሉድ ወለዶ ተኣማንነትካ ኸፍልጥ እየ። 
 2  ከመይሲ፡ “ብተኣማንነት ዚርአ ፍቕሪ ንዘለኣለም ኪህነጽ* እዩ፣+ንስኻ ድማ ተኣማንነትካ ኣብ ሰማያት ከተጽንዕ ኢኻ” ኢለ ኣለኹ። 
 3  “ምስ ሕሩየይ ኪዳን ኣትየ፣+ንዳዊት ጊልያይ ከምዚ ኢለ ምሒለሉ፦+ 
 4  ‘ንዘርእኻ ንዘለኣለም ከጽንዖ እየ፣+ንዝፋንካ እውን ንውሉድ ወለዶ ኽሃንጾ እየ።’”+ (ሴላ) 
 5  ኦ የሆዋ፡ ሰማያት ድንቂ ተግባራትካ፡እወ፡ ተኣማንነትካ ኣብ ጉባኤ ቕዱሳት ይውድስ። 
 6  ኣብ ሰማያትሲ ምስ የሆዋ ኺወዳደር ዚኽእል መን ኣሎ፧+ ካብ ደቂ ኣምላኽከ+ ኸም የሆዋ ዝበለ መን ኣሎ፧ 
 7  ኣምላኽ ኣብ ጕጅለ* ቕዱሳት ይኽበር* እዩ፣+ንዅሎም እቶም ኣብ ዙርያኡ ዘለዉ፡ ዓብይን ዜፍርህን እዩ።+ 
 8  ኦ የሆዋ ኣምላኽ ሰራዊት፡ኦ ያህ፡ ከማኻ ሓያል መን እዩ፧+ ተኣማንነትካ ኣብ ዙርያኻ ኣሎ።+ 
 9  ንዚናወጽ ባሕሪ ትገዝኦ፣+ማዕበላቱ ምስ ተላዕለ፡ ንስኻ ተህድኦ።+ 
10  ንረሃብ+ ከም ቅቱል ጌርካ ሓምሺሽካዮ።+ ብሓያል ቅልጽምካ ንጸላእትኻ ፋሕ ኣቢልካዮም።+ 
11  ሰማያት ናትካ እዩ፡ ምድሪ እውን ናትካ እያ፣+ነታ ፍርያም ምድሪ ምስቲ ንዓኣ ዚመልኣ+ ንስኻ ሰሪትካያ። 
12  ንሰሜንን ንደቡብን ንስኻ ፈጢርካዮ፣ታቦርን+ ሄርሞንን+ ንስምካ ብታሕጓስ ይውድሱ። 
13  ቅልጽምካ ሓያል እያ፣+ኢድካ ብርትዕቲ እያ፣+የማነይቲ ኢድካ ልዕል ዝበለት እያ።+ 
14  ጽድቅን ፍትሕን መሰረት ዝፋንካ እየን፣+ብተኣማንነት እትርአ ፍቕርን ተኣማንነትን ኣብ ቅድሜኻ ይቘማ።+ 
15  እቶም እልልታ ዚፈልጡ ህዝቢ ሕጉሳት እዮም።+ ኦ የሆዋ፡ ንሳቶም ብብርሃን ገጽካ ይመላለሱ። 
16  ምሉእ መዓልቲ ብስምካ ይሕጐሱ፣ብጽድቅኻ እውን ልዕል ይብሉ። 
17  ንስኻስ ክብሪ ብርታዐኦም ኢኻ፣+ብስምረትካ ድማ ብርታዐና* ልዕል ይብል እዩ።+ 
18  ዋልታናስ ናይ የሆዋ እዩ፣ንጉስና እውን ናይቲ ናይ እስራኤል ቅዱስ እዩ።+ 
19  በቲ ግዜ እቲ፡ ንእሙናትካ ብራእይ ከምዚ ኢልካ ተዛረብካዮም፦ “ንጅግና ብርታዐ ሂበ፣+ካብ ህዝቢ ሓደ ሕሩይ ልዕል ኣቢለ።+ 
20  ንዳዊት ጊልያይ ረኺበዮ፣+ብቕዱስ ዘይተይ ቀቢአዮ።+ 
21  ኢደይ ክትድግፎ፡+ቅልጽመይ ከኣ ከተበርትዖ እያ። 
22  ጸላኢ ኣይኬገብሮን፡ዓማጺ ድማ ኣይኪጭቍኖን እዩ።+ 
23  ንተጻረርቱ ኻብ ቅድሚኡ ኽሕምሽሾም፡+ነቶም ዚጸልእዎ እውን ክቐትሎም እየ።+ 
24  ተኣማንነተይን ብተኣማንነት ዘርእዮ ፍቕረይን ምስኡ እየን፣+ብስመይ ድማ ብርታዐኡ* ልዕል ኪብል እዩ። 
25  ኢዱ* ኣብ ልዕሊ ባሕሪ፡የማነይቲ ኢዱ ኸኣ ኣብ ልዕሊ ኣፍላግ ከንብር እየ።+ 
26  ንሱ ድማ፡ ‘ንስኻ ኣቦይ፡ኣምላኸይን ከውሒ ድሕነተይን ኢኻ’ ኢሉ ኺጽውዓኒ እዩ።+ 
27  ኣነ እውን በዅሪ፡+ካብ ነገስታት ምድሪ ዝለዓለ ኽገብሮ እየ።+ 
28  ብተኣማንነት ዘርእዮ ፍቕሪ ንዘለኣለም ክሕልወሉ እየ፣+ዝኣቶኹሉ ኺዳን ከኣ ከቶ ኣይኪፈርስን እዩ።+ 
29  ንዘርኡ ንዘለኣለም ክስርቶ፡ንዝፋኑ እውን ከም ሰማያት ነባሪ ኽገብሮ እየ።+ 
30  ደቁ ሕገይ እንተ ሓዲጎም፡ብድንጋገታተይ* ከኣ እንተ ዘይተመላሊሶም፡
31  ስርዓታተይ እንተ ኣፍሪሶም፡ትእዛዛተይ እውን እንተ ዘይሓልዮም፡
32  ሽዑ፡ ንዘይተኣዛዝነቶም* ብሻቦጥ፡+ንስሕተቶም ድማ ብመግረፍቲ ክቐጽዕ እየ። 
33  ንዕኡ ብተኣማንነት ዘርእዮ ፍቕረይ ግና ከቶ ኣይክሓድግን፡+እቲ ዝሃብክዎ ተስፋ* እውን ኣይክጠልምን እየ። 
34  ኪዳነይ ኣይከፍርስን፡+ከናፍረይ እተዛረቦ ኸኣ ኣይክልውጥን እየ።+ 
35  ብቕድስናይ ሓንሳእ ንሓዋሩ ምሒለ እየ፣ንዳዊት ኣይክሕስዎን እየ።+ 
36  ዘርኡ ንዘለኣለም ኪነብር፡+ዝፋኑ እውን ከም ጸሓይ ኣብ ቅድመይ ኪነብር እዩ።+ 
37  ከም ወርሒ፡ ከምታ ኣብ ሰማያት ዘላ እምንቲ ምስክር፡ንዘለኣለም ኪጸንዕ እዩ።” (ሴላ) 
38  ንስኻ ግና ደርቢኻዮን ንዒቕካዮን፣+ንቕቡእካ ኸኣ ተቘጢዕካዮ። 
39  ንኺዳን ጊልያኻ ንዒቕካዮ፣ንዘውዱ ናብ ምድሪ ብምድርባይ ኣርኪስካዮ። 
40  ኵሉ መናድቑ* ኣፍሪስካ፣ዕርድታቱ ድማ ኣዕኒኻ። 
41  ኵሎም ሓለፍቲ መገዲ ዘሚቶምዎ፣ንጐረባብቱ መጻረፊ ዀይኑ።+ 
42  ንተጻረርቱ ኣዐዊትካዮም፣*+ንዅሎም ጸላእቱ ኸኣ ኣሐጒስካዮም። 
43  ንሰይፉ መሊስካያ፣ኣብ ውግእ እውን ኣብ መትከሉ ኣየቘምካዮን። 
44  ንግርማኡ ኣጥፊእካዮ፣ንዝፋኑ ድማ ናብ ምድሪ ደርቢኻዮ። 
45  መዓልትታት ንእስነቱ ኣሕጺርካዮ፣ብሕፍረት ከኣ ኣጐልቢብካዮ። (ሴላ) 
46  ኦ የሆዋ፡ ክሳዕ መዓስ ኢኻ እትሕባእ፧ ንዘለኣለምዶ፧+ ነድርኻስ ከም ሓዊ ብቐጻሊዶ ኺነድድ እዩ፧ 
47  ህይወተይ ክሳዕ ክንደይ ሓጻር ምዃና ዘክር!+ ንዅሎም ሰባት ንኸንቱ ዲኻ ፈጢርካዮም፧ 
48  ሞት ከይረኣየ ብህይወት ኪነብር ዚኽእል ሰብ መን ኣሎ፧+ ካብ ሓይሊ መቓብርከ* ንርእሱ* ኼድሕን ይኽእልዶ፧ (ሴላ) 
49  ኦ የሆዋ፡ እቲ ንዳዊት ብተኣማንነትካ ዝመሓልካሉ፡ብተኣማንነት ብእተርእዮ ፍቕሪ ዝገበርካዮ ቐዳሞት ግብርታትካ ኣበይ ኣሎ፧+ 
50  ኦ የሆዋ፡ ንገላዉኻ ዜባጭዉሎም ባጫ፡ኣነ እውን ባጫ ዅሎም ህዝብታት ከም ዝጸውር* ዘክር፣
51  ኦ የሆዋ፡ ጸላእትኻ ኸመይ ከም ዚጸርፉ፡ንዅሉ ኣሰር ቅቡእካ ኸመይ ከም ዚጸርፉ ዘክር። 
52  የሆዋ ንዘለኣለም ይወደስ። ኣሜን፡ ኣሜን።+
