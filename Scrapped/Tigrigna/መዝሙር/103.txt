103  ነፍሰየ፡* ንየሆዋ ወድስዮ፣ኣብ ውሽጠይ ዘሎ ዅሉ እውን፡ ነቲ ቕዱስ ስሙ ይወድስ። 
 2  ነፍሰየ፡* ንየሆዋ ወድስዮ፣ኵሉ እቲ እተገብረልኪ ድማ ኣይትረስዒ።+ 
 3  ንሱ ንዅሉ ስሕተትኪ ይቕረ ይብለልኪ፡+ካብ ኵሉ ሕማምኪ ኸኣ የሕውየኪ።+ 
 4  ንህይወትኪ ኻብ ጕድጓድ* ይብጀዋ፣+በቲ ብተኣማንነት ዜርእዮ ፍቕሩን ብምሕረቱን ድማ ኣኽሊል ይገብረልኪ።+ 
 5  ንእስነትኪ ኸም ናይ ንስሪ ምእንቲ ኺሕደስሲ፡+ምሉእ ህይወትኪ ብጽቡቕ የጽግበኪ።+ 
 6  የሆዋ ንዅሎም ጭቍናት፡+ጽድቅን ፍትሕን ይገብር።+ 
 7  መገድታቱ ንሙሴ፡+ግብርታቱ ንደቂ እስራኤል ኣፍለጠ።+ 
 8  የሆዋ መሓርን ርሕሩሕን፡*+ንቝጥዓ ደንጓይን ብዓል ብዙሕ ብተኣማንነት ዚርአ ፍቕርን እዩ።+ 
 9  ወትሩ ጕድለት ኣይኣርን፡+ንዘለኣለም እውን ኣይቅየምን እዩ።+ 
10  ከም ሓጢኣትና ኣይገበረናን፡+ከም መጠን ስሕተትና ኣይፈደየናን።+ 
11  ሰማያት ካብ ምድሪ ልዕል ከም ዚብልሲ፡እቲ ብተኣማንነት ዜርእዮ ፍቕሩ ኣብቶም ዚፈርህዎ ኣዝዩ ዓብዪ እዩ።+ 
12  ምብራቕ ካብ ምዕራብ ከም ዚርሕቕ፡ንኣበሳና ኻባና ኣዝዩ ኣርሒቕዎ።+ 
13  ከምቲ ኣቦ ንደቁ ዚምሕሮም፡የሆዋ ንዚፈርህዎ ምሒርዎም።+ 
14  ከመይ ከም እተገበርናስ ኣጸቢቑ ይፈልጥ፡+ሓመድ ምዃንና ኸኣ ይዝክር እዩ።+ 
15  መዋቲ ሰብሲ፡ መዓልትታቱ ኸም ናይ ሳዕሪ እዩ፣+ከም ዕምባባ መሮር ይዕምብብ።+ 
16  ንፋስ ምስ ነፈሰ ግና፡ ንሳ ኣይትህሉን፣ከቶ ኸም ዘይነበረት እውን ትኸውን።* 
17  እቲ ብተኣማንነት ዚርአ ፍቕሪ የሆዋ ግና፡ኣብቶም ዚፈርህዎ ንዘለኣለመ ኣለም እዩ፣+ጽድቁ ድማ ንደቂ ደቆም እዩ፣+
18  እወ፡ ኣብቶም ኪዳኑ ዚሕልዉ፡+ኣብቶም ንትእዛዛቱ ተጠንቂቖም ዚሕልዉ እዩ። 
19  የሆዋ ንዝፋኑ ኣብ ሰማያት ኣጽኒዕዎ ኣሎ፣+ንግስናኡ ኸኣ ኣብ ልዕሊ ዅሉ ይገዝእ እዩ።+ 
20  ኣቱም መላእኽቱ ዅልኹም፡+ ኣቱም ብርቱዕ ዝሓይልኹም፡ኣቱም ንድምጹ ተኣዚዝኩም ቃሉ እትፍጽሙ፡*+ ንየሆዋ ወድስዎ። 
21  ኣቱም ሰራዊቱ ዅልኹም፡+ኣቱም ፍቓዱ እትገብሩ ኣገልገልቱ፡+ ንየሆዋ ወድስዎ። 
22  ኣቱም ግብርታቱ ዅልኹም፡ኣብ ኵሉ ቦታታት ግዝኣቱ* ንየሆዋ ወድስዎ። ነፍሰየ፡* ንየሆዋ ወድስዮ።
