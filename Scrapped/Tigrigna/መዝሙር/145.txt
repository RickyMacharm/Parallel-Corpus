145  ኦ ኣምላኸይ፡ ንጉሰይ፡ ልዕል ከብለካ፡+ንዘለኣለመ ኣለም ድማ ስምካ ኽውድስ እየ።+ 
 2  ምሉእ መዓልቲ ኽውድሰካ፡+ንዘለኣለመ ኣለም ከኣ ስምካ ኽውድስ እየ።+ 
 3  የሆዋ ዓብይን ብዙሕ ውዳሰ ዚግብኦን እዩ፣+ዕቤቱ ዘይምርመር* እዩ።+ 
 4  ካብ ወለዶ ንወለዶ ግብርታትካ ኺውድሱ፡ብዛዕባ ግብርታት ሓይልኻ ኺነግሩ እዮም።+ 
 5  ብዛዕባ ኽቡር ግርማ ዕቤትካ ኺዛረቡ እዮም፣+ኣነ ድማ ብዛዕባ ዜደንቕ ግብርታትካ ኸስተንትን እየ። 
 6  ብዛዕባ እቲ ዜፍርህ ተግባራትካ* ኺዛረቡ እዮም፣ኣነ ኸኣ ዕቤትካ ኽነግር እየ። 
 7  ብዛዕባ ብዝሒ ሕያውነትካ* ዘኪሮም ኬውርዩ፡+ስለቲ ጽድቅኻ እውን እልል ኪብሉ እዮም።+ 
 8  የሆዋ ርሕሩሕን* መሓርን፡+ንቝጥዓ ደንጓይን ብዓል ዓብዪ ብተኣማንነት ዚርአ ፍቕርን እዩ።+ 
 9  የሆዋ ንዅሉ ሕያዋይ* እዩ፣+ምሕረቱ ድማ ኣብ ኵሉ ግብርታቱ ይርአ። 
10  ኦ የሆዋ፡ ኵሉ ግብርታትካ ኼሞግሰካ እዩ፣+እሙናትካ ኸኣ ኪውድሱኻ እዮም።+ 
11  ክብሪ ንግስናኻ ኺነግሩ፡+ብዛዕባ ሓይልኻ እውን ኪዛረቡ እዮም፣+
12  ግብርታት ሓይልኻን+ክቡር ግርማ ንግስነትካን ድማ ንሰብ ኬፍልጡ እዮም።+ 
13  ንግስናኻ ናይ ዘለኣለም ንግስና እዩ፣ግዝኣትካ ኸኣ ንውሉድ ወለዶ ይነብር እዩ።+ 
14  የሆዋ ንዅሎም ዚወድቁ ይድግፎም፡+ንዅሎም ዝደነኑ ኸኣ የተንስኦም።+ 
15  ኵለን ኣዒንቲ ብተስፋ ናባኻ ይጥምታ፣ንስኻ እውን ብግዜኡ ምግቦም ትህቦም።+ 
16  ኢድካ ትኸፍት እሞ፡ትምኒት ህያው ዘበለ ዅሉ ተዕግብ።+ 
17  የሆዋ ብዅሉ መገድታቱ ጻድቕ፡+ኣብ ኵሉ እቲ ዚገብሮ ድማ እሙን እዩ።+ 
18  የሆዋ ንዅሎም እቶም ዚጽውዕዎ፡+ንዅሎም እቶም ብሓቂ* ዚጽውዕዎ ቐረባኦም እዩ።+ 
19  ትምኒት እቶም ዚፈርህዎ የዕግብ፡+ኣውያቶም ይሰምዕ፡ የናግፎም እውን።+ 
20  የሆዋ ንዅሎም እቶም ዜፍቅርዎ ይሕልዎም፣+ንዅሎም እኩያት ግና ኬጥፍኦም እዩ።+ 
21  ኣፈይ ውዳሰ የሆዋ ኺዛረብ እዩ፣+ኵሉ ህያው* ንቕዱስ ስሙ ንዘለኣለመ ኣለም ይወድሶ።+
