14  “ኣታ እስራኤል፡ ብስሕተትካ ተዓንቂፍካ ኢኻ እሞ፡ናብ የሆዋ ኣምላኽካ ተመለስ።+ 
 2  ናብ የሆዋ በዚ ቓላት እዚ ተመለሱ፣ከምዚ እውን በልዎ፦ ‘ስሕተትና ሕደገልና፡+ ሰናይ ከኣ ተቐበል፣ንሕና እውን ውዳሰ ኸናፍርና+ ኸም ዝራብዓት ጌርና ኸነቕርብ* ኢና። 
 3  ኣሶር ኣይኬድሕነናን እዩ።+ ኣብ ኣፍራስና ኣይክንውጣሕን ኢና፣+ድሕርዚ ድማ፡ ንግብሪ ኣእዳውና፡ “ኦ ኣምላኽና!” ኣይክንብልን ኢና፣ዘኽታም ምሕረት ዝረኸበስ ብኣኻ እዩ።’+ 
 4  ጥልመቶም ከሕዊ እየ።+ ቍጥዓይ ካባታቶም ስለ እተመልሰ፡+ብፍታወይ ከፍቅሮም እየ።+ 
 5  ንእስራኤል ከም ኣውሊ ክዀኖ እየ፣ከም ዕምባባ ሹሻን ኪዕምብብ፡ከም ኣእዋም ሊባኖስ ድማ ሰራውሩ ኺሰድድ እዩ። 
 6  ውልዶታቱ ኺዝርጋሕ፡ግርማኡ ኸም ኦም ኣውልዕ ኪኸውን፡መዓዛኡ ኸም ናይ ሊባኖስ ኪኸውን እዩ። 
 7  ከም ብሓድሽ ኣብ ትሕቲ ጽላሉ ኪቕመጡ እዮም። እኽሊ ኼብቍሉ፡ ከም ተኽሊ ወይኒ ድማ ኪጥጥዑ እዮም።+ ዝናኡ* ኸም ወይኒ ሊባኖስ ኪኸውን እዩ። 
 8  ኤፍሬም ከኣ፡ ‘ደጊምከ ምስ ጣኦታት እንታይ ዝገብሮ ኣሎኒ፧’ ኪብል እዩ።+ ኣነ ድማ ክምልስን ክሕልዎን እየ።+ ከም ልሙዕ ኦም ጽሕዲ* ክኸውን እየ። ካባይ ፍረኻ ኺርከብ እዩ።” 
 9  ጥበበኛ መን እዩ፧ ነዚ ይረድኣዮ። ኣስተውዓሊ መን እዩ፧ ነዚ ይፍለጦ። መገድታት የሆዋስ ቅኑዕ እዩ፣+ጻድቃን ከኣ ብእኡ ኺመላለሱ እዮም፣ኣበስቲ ግና ብእኡ ኺዕንቀፉ እዮም።
