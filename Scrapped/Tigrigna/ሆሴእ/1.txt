1  ብዘመን ዑዝያን+ ዮታምን+ ኣሓዝን+ ህዝቅያስን+ እቶም ነገስታት ይሁዳን+ ብዘመን የሮብዓም+ ወዲ ዮኣስ+ ንጉስ እስራኤልን፡ ንሆሴእ* ወዲ ብኤሪ ዝመጾ ቓል የሆዋ እዚ እዩ።
2  የሆዋ ብሆሴእ ኣቢሉ ቓሉ ኺዛረብ ምስ ጀመረ፡ የሆዋ ንሆሴእ፡ “እዛ ምድሪ ብምንዝርናኣ ንየሆዋ ኻብ ምስዓብ ጠሪሳ ርሒቓ ኣላ እሞ፡ ኪድ ሰበይቲ ምንዝርና ተመርዖ፡ ውሉዳት ምንዝርና እውን ይሃልዉኻ” በሎ።+ 
3  ስለዚ፡ ንሱ ኸደ እሞ፡ ንጎሜር ጓል ዲብላይም ተመርዓዋ፣ ንሳ ኸኣ ጠነሰት፡ ወዲ እውን ወለደትሉ። 
4  ሽዑ፡ የሆዋ ኸምዚ በሎ፦ “ድሕሪ ቝሩብ ግዜ ንቤት የሁ+ በቲ ምፍሳስ ደም ይዝርኤል* ተሓታቲት ክገብራ፡ ንመንግስቲ ቤት እስራኤል እውን መወዳእታ ኽገብረላ እየ እሞ፡ ይዝርኤል ኢልካ ስመዮ።+
5  በታ መዓልቲ እቲኣ፡ ቀስቲ እስራኤል ኣብ ስንጭሮ* ይዝርኤል ክሰብር እየ።” 
6  ከም ብሓድሽ ድማ ጠነሰት፡ ጓል እውን ወለደት። ንሱ ኸኣ ከምዚ በሎ፦ “ንቤት እስራኤል ብርግጽ ክሰጕጎም እየ እምበር፡+ ደጊም ኣይክምሕሮምን እየ እሞ፡ ሎ-ሩሓማ* ኢልካ ስመያ።+
7  ንቤት ይሁዳ ግና ክምሕሮም እየ፣+ ብየሆዋ ኣምላኾም ከኣ እየ ዘድሕኖም እምበር፡+ ብቐስቲ፡ ወይ ብሰይፊ፡ ወይ ብውግእ፡ ወይ ብኣፍራስ፡ ወይ ብፈረሰኛታት ኣይከድሕኖምን እየ።”+ 
8  ንሎ-ሩሓማ ጡብ ምስ ኣሕደገታ ድማ፡ ጠነሰት፡ ወዲ እውን ወለደት።
9  ንሱ ኸኣ ከምዚ በለ፦ “ንስኻትኩም ህዝበይ ኣይኰንኩምን፡ ኣነ እውን ናታትኩም ኣይክኸውንን እየ እሞ፡ ሎ-ዓሚ* ኢልካ ስመዮ። 
10  “ቍጽሪ ህዝቢ እስራኤል ከኣ ከምቲ ኺስፈር ወይ ኪቝጸር ዘይከኣል ሑጻ ባሕሪ ኪኸውን እዩ።+ ኣብታ፡ ‘ንስኻትኩም ህዝበይ ኣይኰንኩምን’ እተባህለትሎም ቦታ ድማ፡+ ‘ደቂ እቲ ህያው ኣምላኽ’ ኪብሃሉ እዮም።+
11  መዓልቲ ይዝርኤል ዓባይ ክትከውን እያ እሞ፡+ ህዝቢ ይሁዳን ህዝቢ እስራኤልን ብሓድነት ኪእከቡ፡+ ሓደ ርእሲ ድማ ኪሓርዩ፡ ካብታ ምድሪ እውን ኪወጹ እዮም።
