14  ሒራም+ ንጉስ ጢሮስ ድማ ንዳዊት ቤት* ኪሃንጹሉ ልኡኻትን ኣዕጫው ቄድሮስን ነደቕትን ጸረብትን ሰደደሉ።+
2  ዳዊት ከኣ፡ እቲ ንግስናኡ ምእንቲ ህዝቡ እስራኤል ተባሂሉ ኣዝዩ ልዕል ኢሉ ነበረ እሞ፡+ የሆዋ ኣብ ልዕሊ እስራኤል ንጉስ ገይሩ ኸም ዘጽንዖ ፈለጠ።+ 
3  ዳዊት ድማ ኣብ የሩሳሌም ተወሰኽቲ ኣንስቲ ኣእተወ፣+ ዳዊት ከኣ ተወሰኽቲ ኣወዳትን ኣዋልድን ወለደ።+
4  ስማት እቶም ኣብ የሩሳሌም እተወልዱሉ ደቂ እዚ እዩ፦+ ሻሙዓን ሾባብን ናታንን+ ሰሎሞንን+
5  ይብሓርን ኤሊሹዓን ኤልፈለጥን
6  ኖጋን ነፈግን ያፊዓን
7  ኤሊሻማዕን በዔልያዳን ኤሊፈለጥን። 
8  ፍልስጥኤማውያን ድማ፡ ዳዊት ኣብ ልዕሊ ዅሉ እስራኤል ኪነግስ ከም እተቐብአ ምስ ሰምዑ፡+ ኵሎም ፍልስጥኤማውያን ንዳዊት ኪደልይዎ ደየቡ።+ ዳዊት ብዛዕባ እዚ ምስ ሰምዐ፡ ኪጻረሮም ወጸ።
9  ፍልስጥኤማውያን ከኣ ናብ ስንጭሮ* ረፋይም ኣትዮም ይወርሩ ነበሩ።+
10  ዳዊት ድማ ንኣምላኽ፡ “ኣንጻር ፍልስጥኤማውያንዶ ኽድይብ፧ ንዓታቶምከ ኣብ ኢደይዶ ኽትህበኒ ኢኻ፧” ኢሉ ሓተቶ። የሆዋ ኸኣ ንዳዊት፡ “ደይብ፡ ንዓታቶም እውን ብርግጽ ኣብ ኢድካ ኽህበካ እየ” በሎ።+
11  ዳዊት ድማ ናብ በዓል-ጰራጺም+ ደየበ፣ ኣብኣ ኸኣ ወቕዖም። ሽዑ፡ ዳዊት፡ “ከምቲ ማያት ዚፍንጥስ፡ እቲ ናይ ሓቂ ኣምላኽ ንጸላእተይ ፈንጠሶም” በለ። ስለዚ እያ እታ ቦታ እቲኣ በዓል-ጰራጺም* እተሰምየት።
12  ፍልስጥኤማውያን ድማ ኣማልኽቶም ኣብኡ ሓደጉ፣ ዳዊት ምስ ኣዘዘ ኸኣ፡ ብሓዊ ኣንደድዎም።+ 
13  ፍልስጥኤማውያን ድማ ከም ብሓድሽ ኣብቲ ስንጭሮ* ወረሩ።+
14  ዳዊት ከኣ ከም ብሓድሽ ንኣምላኽ ሓተቶ፣ እቲ ናይ ሓቂ ኣምላኽ ድማ፡ “ብቐጥታ ደድሕሪኦም ኣይትደይብ። ኣብ ክንዳኡስ፡ ብድሕሪኦም ዙር እሞ፡ ብመንጽር እቲ ቘጥቋጣት ባኻ እተዎም።+
15  ኣብ ርእሲ እቲ ቘጥቋጣት ባኻ ደሃይ ዚስጕሙ ምስ ሰማዕካ፡ እቲ ናይ ሓቂ ኣምላኽ ንሰራዊት ፍልስጥኤማውያን ኪወቕዖም ቅድሜኻ ወጺኡ ኣሎ እሞ፡ ሽዑ ኣጥቅዕ” በሎ።+
16  ዳዊት ከኣ ከምቲ እቲ ናይ ሓቂ ኣምላኽ ዝኣዘዞ ገበረ፣+ ንሰራዊት ፍልስጥኤማውያን ድማ ካብ ጊብዖን ክሳብ ጌዘር+ ወቕዖም።
17  ዝና ዳዊት ከኣ ኣብ ኵለን ሃገራት ተዘርግሐ፣ የሆዋ ድማ፡ ኵሎም ኣህዛብ ብእኡ ኸም ዚርዕዱ ገበረ።+
